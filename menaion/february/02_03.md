
# МЕСЯЦА ФЕВРАРЯ В 3-Й день

Источники: 
- Син.Греч.164 - Син.
- РГАДА Ф.381. Оп.1. Ед.хр.104 - РГАДА

**Сумеона богоприимца**

<*Син.; л.20*> *Ка(н). праꙁдьни(к). гла(с). г҃. пѣ(с). а҃ / ірм(с). фараонє орѹжиѥ ⁘*

<*РГАДА; л.17 об.*> *Кано(н). праꙁдн(к). гла(с). г҃. пѣ(с). а҃ фараонє ор ⁘*

<*Син.; л.20 - л.20 об.*> Ꙗко ꙁаконѹ господь ꙁаконьнꙑи испълни. ѹставъ съпасє нашь. и покаꙁа вьсѣмъ 
поющиимъ твоѥ съмотрєниѥ ⁘

<*РГАДА; л.17 об.*> Ꙗко ꙁаконѫ г҃ь. ꙁаконьнꙑ испълни. ѹставъ сп҃сє нашь. и покаꙁа вьсѣмъ 
поющиимъ тѧ твоѥ смотрєньє ⁘

<*Син.; л.20 об.*> Чистаꙗ дѣва дьньсь ꙁѣло гърдꙑи олтарь. и прѣстолъ и цьркꙑ. богѹ поꙁнасѧ. отъ нєꙗжє 
приꙗтъ. сѹмєонъ старьць владꙑкѹ ⁘

<*РГАДА; л.17 об.*> Чистаꙗ дв҃а дн(с)ь. ꙁѣло гърдꙑи олтарь. и прєстолъ и цр҃кꙑ б҃ѫ поꙁнасѧ. ѿ нєꙗжє 
приꙗтъ. сумєѡнъ старьць вла(д)кꙋ ⁘

<*Син.; л.20 об.*> Цьркꙑ отъвьрꙁаѥтьсѧ сумєонъ вънадрѧѥть. дѣва ꙗжє подасть. бєꙁлєтьнааго. въ лѣто въплъщєна 
и съвьршающа ꙁакона ⁘

<*РГАДА; л.17 об.*> Цр҃кꙑ ѿвьрꙁаѥтьсѧ. сумєонъ вънажьдрѧѥть. дв҃а ꙗжє подаѥть. бєꙁлѣтьнааго въ лѣто. въплъщєна 
и съвьршающа ꙁаконъ ⁘

<*Син.; л.20 об.*> Иꙁъ отьца бєꙁ матєрє и иꙁъ матєрє бєꙁъ отьца. христа славьно славимъ. ѥгожє роди мати 
приснодѣваꙗ богоотроковица мариꙗ ⁘

<*РГАДА; л.17 об.*> Иꙁъ оц҃а бєꙁ мт҃рє. и иꙁ мт҃рє бєꙁъ оц҃а. х҃а славьнословимъ. ѥгожє роди мт҃и 
приснодв҃а б҃оотроковица мариꙗ ⁘

<*Син.; л.20 об.*> ※ *Пѣ(с). г҃. ірм(с). ѹтвьржѧисѧ ⁘*

<*РГАДА; л.17 об.*> *Пѣ(с). г҃. ѹтвьржаисѧ д ⁘*

<*Син.; л.20 об.*> Вєсєлисѧ сумєонє. и въꙁъпии хри<сто> отъпѹсти мѧ ꙁовꙑи. видѣхъ бо тѧ. въ плъти мосѣова бога ⁘

<*РГАДА; л.17 об.*> Вєсєлисѧ сумєонє. и въꙁъпии хв҃и. ѿпѹсти мѧ ꙁовꙑи. видѣхъ бо тѧ. въ плъти мосєова б҃а ⁘

<*Син.; л.20 об. - л.21*> Готовисѧ сумєонє. подвигꙑисѧ. къ гробѹ въстани жє. приими ѥгожє видѣ дѹхъмь. 
пронарєчєнааго ти ⁘

<*РГАДА; л.18*> Готовисѧ сумєонє. подвигнисѧ. къ гробѫ. въстани жє приими. ѥгожє видѣ дх҃мь пронарєчєнааго ти ⁘

<*Син.; л.21*> Оцѣщєнии по ꙁаконѹ. ꙁаконови творьць. причѧстисѧ. по ꙁаконѹ. кажа ѥжє по намъ. бєс прѣврата 
въ тєбє <вьсє> ⁘

<*РГАДА; л.18*> Оцѣщєнии по ꙁаконѹ. ꙁаконови творьць. причастисѧ. по ꙁаконѫ. кажа ѥжє по намъ. въ сєбє прєврата 
въ тєбє ⁘

<*Син.; л.21*> Бєꙁ мѹжьнаꙗ чистаꙗ. порожьшиꙗ бога ꙁаконѹ. покорьшисѧ. чиститьсѧ дьньсьно свѧщаѥть нꙑ ⁘

<*РГАДА; л.18*> Бєꙁ мѹжьнаꙗ чистаꙗ. порожьшиꙗ б҃а. ꙁаконѫ покорьшисѧ. чиститьсѧ дн(с)ь носвщ҃аѥть нꙑ ⁘

<*Син.; л.21*> Боговъмѣстьнаꙗ цьркꙑ. и маннꙑ плътѧнаꙗ скриниѥ. творьцѧ и сꙑна си ѹмоли. владꙑчицє 
о стадѣ своѥмь ⁘

<*РГАДА; л.18*> Бг҃овъмѣстьнаꙗ црк҃ꙑ. и маньнꙑ пълнаꙗ скриниѥ. творьца и сн҃а си. ѹмоли вл҃дчцє 
о стадѣ своѥмь ⁘

<*Син.; л.21*> ※ *Пѣ(с). д҃. ірм(с). ѹслꙑшахъ г҃и ⁘*

<*РГАДА; л.18*> *Пѣ(с). д҃. ѹслꙑшахъ г҃и ⁘*

<*Син.; л.21*> Въ цьркъвь принєсє богородица. тєбє съпаса. и на рѹкѹ си приꙗтъ тѧ. сумєонъ привьдьнꙑи. 
старьць приꙗтъ. сумєонъ правьдьнꙑи. старьць приꙗтъ ⁘

<*РГАДА; л.18*> Въ цр҃квь принєсє бц҃а. тєбє спс҃а. и на рѹкѹ си приꙗтъ тѧ. сумєѡнъ привьдьнꙑи. 
старьць приꙗтъ ⁘

<*Син.; л.21 - л.21 об.*> Съвьрши прѣсъвьршєнє плътию ꙁакона ꙁаконодавьчє. ѥстьствъмь ѹставьничє. и 
побꙑвъшю ѹмѹ въ синаи въꙁдрастъ ⁘

<*РГАДА; л.18 - л.18 об.*> Съвьрши прєсъвьршєнє. плътию ꙁакона ꙁаконодавьчє. ѥстьствъмь ѹставьничє. и 
побꙑвъшю ѹмѹ въ синаи въꙁдрастъ ⁘

<*Син.; л.21 об.*> Освѧти творьчє ми ѥстьство вьсє рожиисѧ. иꙁ матєрє нєтьлѣньно. рожьшаꙗ тѧ ложєснъ ꙗко 
вьсємогꙑи ⁘

<*РГАДА; л.18 об.*> Ос҃ти творьчє ми ѥстьство. вьсє роджиисѧ иꙁ мт҃рє. нєистьль рожьшаꙗ тѧ ложєснъ ꙗко 
всємогаи ⁘

<*Син.; л.21 об.*> Съподоби ꙗко милосьрдъ. плъть основати си и родитисѧ. и ꙁаконѹ повинѹтисѧ. и родитєлєма 
повинѹтисѧ по плъти ⁘

<*РГАДА; л.18 об.*> Съподоби ꙗко мл҃сръ. плъть основати си и родитисѧ. ꙁаконѹ повинѫтисѧ. и родитєлѥма 
повинѹтисѧ по плъти ⁘

<*Син.; л.21 об.*> Гърлицю обраꙁъ цѣломѹдриꙗ. носѧщю голѹбь жє. чистотѹ пронаписающє. приношаашє 
богоотроковицѧ богѹ ⁘

<*РГАДА; л.18 об.*> Гърлицю обраꙁъ цѣломѫдриꙗ. носѧщю голѹбь жє. чистотѹ пронаписающь. приношаашє 
б҃оотроковица б҃ѹ ⁘

<*Син.; л.21 об.*> Цѣлѹѥть дьньсь цьркꙑ дѣвѹю богородицю. и старьць подъѥмлєть. бога рѹкама своима носѧ ⁘

<*РГАДА; л.18 об.*> Цѣлѹѥть дн(с)ь. црк҃ꙑ дв҃ѫю бц҃ю. и старьць подъѥмлѥть. б҃а рѹкама своима носѧ ⁘

<*Син.; л.21 об.*> ※ *Пѣ(с). є҃. ірм(с). къ тєбє ѹтрь ⁘*

<*РГАДА; л.18 об.*> *Пѣ(с). є҃. къ тєбє ѹтрьнюю ⁘*

<*Син.; л.21 об. - л.22*> Ꙗжє въ ꙁаконѣ съмотрєниѥ. съвьрши въ цьркъви ꙗжє по ꙁаконѹ. господь и ѹчитєль. 
съпасє свѣтъ поꙁна сѧ тьмьнꙑимъ ⁘

<*РГАДА; л.18 об.*> Ꙗжє въ ꙁаконѣ. смотрєниѥ съвьршь. въ цр҃кви ꙗжє по ꙁаконѫ. г҃ь и ѹчитєль. сп҃сє свѣтъ 
поꙁна сѧ. тьмьнꙑимъ ⁘

<*Син.; л.22*> Чьстьноѥ и дѣвьствьноѥ. въмѣстилищє въ врѣмѧ очищєниꙗ. по ꙁаконꙋ ꙁаконови. господь въ цьркъвь 
принєсєсѧ ⁘

<*РГАДА; л.19*> Чьстьноѥ. и дв҃ьствьноѥ въмѣстилищє. въ врємѧ очищєниꙗ. по ꙁаконѹ ꙁаконови г҃ь. въ црк҃вь 
принєсє тѧ ⁘

<*Син.; л.22*> На рѹкѹ своѥю богоносьнꙑи. старьць приимъ тѧ въпиꙗашє. нꙑнѣ отъпѹщѧѥши раба си съпасє. ꙗко 
видѣста тѧ очи мои ⁘

<*РГАДА; л.19*> На рѹкѹ своѥю. б҃оносьнꙑи старьць. приимъ тѧ въпиꙗашє. нꙑнꙗ ѿпѫщаѥши раба сп҃сє. ꙗко 
видѣста очи мои ⁘

<*Син.; л.22*> Къ владꙑцѣ въпиꙗашє. старьць ꙗꙁꙑкъ поꙁъваниѥ въꙁвѣщѧꙗ. сє сь на падєниѥ и на въстаниѥ. 
мъногꙑимъ въ мирѣ лєжить ⁘

<*РГАДА; л.19*> Къ дв҃ци въпиꙗашє старьць. ꙗꙁꙑкъ поꙁъваниѥ въꙁвѣщаꙗ. сє сь на падєниѥ и на въстаниѥ 
многомъ. въ мирѣ лєжить ⁘

<*Син.; л.22*> Отъ отьцѧ прєжє вѣкъ. въсиꙗвъшааго плътию рожьшиꙗ. и порожьствѣ дѣвою прєбꙑвъши. съпасаи 
православьнꙑꙗ ⁘

<*РГАДА; л.19*> Ѿ ѡц҃а прєжє вѣкъ въсьꙗвъшааго. плътью рожьшиꙗ. и порожьствѣ дв҃ою прєбꙑвъши. сп҃саи 
правовѣрьнꙑꙗ ⁘

<*Син.; л.22 об.*> ※ *Пѣ(с). ѕ҃. ірм(с). ꙗжє на коньчи ⁘*

<*РГАДА; л.19*> *Пѣ(с). ѕ҃. ꙗкожє на коньчинѣ ⁘*

<*Син.; л.22 об.*> Вєличиꙗ твоꙗ дѣвицє. ꙗжє сътвори тєбє господь. видѣвъ старьць сьмєонъ. въпиꙗашє ти въ 
свѧтилищи. видиши ли сє младѧ. сь бѣ и ѥсть. прѣпитавꙑи люди въ пѹстꙑни ⁘

<*РГАДА; л.19*> Вєличиꙗ твоꙗ двц҃є. ꙗжє сътвори тєбє г҃ь. видѣвъ старьць сумєѡнъ. въпиꙗашє ти въ 
ст҃илищи. видиши ли сє младѧ. сь бѣ и ѥсть. прєпитавꙑи люди въ пѹстꙑни ⁘

<*Син.; л.22 об.*> Ꙗжє по ꙁаконѹ вꙑшє ꙁакона. ꙁаконꙋ ꙁаконодавьцѧ. и подъ ꙁаконъмь ꙁа нꙑ. покоривъсѧ съвьрши. 
отрѣши нꙑ отъ ꙁакона. и къ свѣтѹ вєщь. дꙋховьно самъ прѣмѣнь ⁘

<*РГАДА; л.19 об.*> Ꙗкожє по ꙁаконѹ бꙑвъшє ꙁакона. ꙁаконѹ ꙁаконодавьца. и подъ ꙁаконъмь ꙁа нꙑ. покоривъсѧ 
съвьрши. отрѣшєнꙑи ѿ ꙁакона и къ свѣтѹ. вєщь дх҃овьно. самъ прємѣнь ⁘

<*Син.; л.22 об.*> Съѥдини ми сѧ по ѥстьствѹ. и прѣврата нє пострадавъ. вьсѧ приꙗ мєнє ради. родисѧ и 
поꙁнасѧ плътитию. и млѣкъмь питасѧ. и въ цьркъвь свѧтѹю. принєсєсѧ плътию по ꙁаконѹ ⁘

<*РГАДА; л.19 об.*> Съѥдини ми сѧ по ѥстьствѫ. и прєврата нє пострадавъ. всѧ приꙗ мєнє ради. родисѧ и 
поꙁнасѧ плътью. и млєкъмь питасѧ. и въ црк҃вь ст҃ѹю принєсєсѧ плътью по ꙁаконѹ ⁘

<*Син.; л.22 об. - л.23*> Радѹисѧ двьри нєпроходимаꙗ. радѹисѧ кѹпино нєопальна. радѹисѧ стамѧно ꙁлатаꙗ. 
радѹисѧ горо нєсѣкомаꙗ. радѹисѧ богородицє. надєжє нєрѹшима. и градє надѣющиимъсѧ на тѧ ⁘

<*РГАДА; л.19 об.*> Радѹисѧ двьри нєпроходимаꙗ. радѹисѧ кѹпино нєопальнаꙗ. радѹисѧ стамьно ꙁлатаꙗ. радѹисѧ 
горо нєсѣкомаꙗ. радѹисѧ бц҃є. надєжє нєрѹшима. и градє надѣющиимъсѧ на тѧ ⁘

<*Син.; л.23*> ※ *Пѣ(с). ꙁ҃. ірм(с). ꙁлато въ гър ⁘*

<*РГАДА; л.19 об.*> *Пѣ(с). ꙁ҃. ꙗко ꙁлато въ гърни ⁘*

<*Син.; л.23*> По ꙁаконѹ и вꙑшє ꙁакона. ꙗко ꙁаконѹ ꙁаконодавьцѧ бєꙁмѹжьнаꙗ. въвєдъши въ цьркъвь старьцю 
глаголаашє. приими свѧщєньнє. ꙁаконѹ господа. и свѣтѹ благодать. играи пророчє. сє бо ѹꙁьрѣ дьньсь. христа 
плътию видима ⁘

<*РГАДА; л.19 об. - л.20*> По ꙁаконѹ и вꙑшє ꙁакона. ꙗко ꙁаконѹ ꙁаконодавьца бєꙁмѫжьнаꙗ. въвєдъши въ црк҃вь. 
старьцю гл҃аашє. приими сщ҃єньнє. ꙁаконови г҃а. и свѣтѹ бл҃годѣть. и играи пр(о)рчє. сє бо ѹꙁьрѣ дн(с)ь. х҃а 
плътию видїма ⁘

<*Син.; л.23 - л.23 об.*> Цьркꙑ цьркъви приносить съдѣтєлѧ вѣкомъ. и ꙁаконѹдавьцѧ бога. млада бꙑвъша плътию. 
и обновльша ꙁаконꙑ ѥстьствьнꙑ. и въꙁдраста тєлєси. нєотъвьргъшасѧ. сєго рожьшиꙗ. ꙗкожє приша глаголаашє 
моиси въ ꙁаконѣ дрѣвлє ⁘

<*РГАДА; л.20*> Црк҃ꙑ црк҃ви приносить. съдѣтєлꙗ вѣкомъ. и ꙁаконѹдавьца б҃а. млада бꙑвъша плътью. 
и обновльшаго ꙁаконꙑ ѥстьствьнꙑ. и въꙁдраста тєлєсє. нєѿвьргъшасѧ. сєго рожьшиꙗ ꙗкожє приша гл҃аашє 
моиси. въ ꙁаконѣ прєжє ⁘

<*Син.; л.23 об.*> Сумєѡнє свѧтꙑи старьцє. съдѣтєлѧ вѣко. рѹкама своима. подъимъ въплъщєна. отъложи 
писмєнє. нꙑнѣ обєтъшаниѥ. и дѹховьноѥ жє приими нꙑнѣ обновлєниѥ. благодать бо придє. и ꙁаконъ ѹпраꙁнисѧ 
христови пришьдъшю ⁘

<*РГАДА; л.20*> Сумєѡнє ст҃ꙑи старьчє. съдѣтєлꙗ вѣкомъ. рѹкама своима. подъимъ въплъщєна. ѿложи писмєнє. 
нꙑнѣ обєтъшаниѥ. и дх҃овьноѥ жє нꙑнѣ приими обновлѥньѥ. бл҃годать бо придє. и ꙁаконъ ѹпраꙁнисѧ х(с)ви 
пришьдъшю ⁘

<*Син.; л.23 об.*> Сѹпрѹгъ ꙗвисѧ богоꙁванъ. сумєѡна правьдьнааго. и аннꙑ дьньсь. своихъ людии обраꙁъ 
покаꙁѹꙗ. отъ вєтъхааго ꙁакона обєтъшаниѥ. ова жє благодати. цьркъвє ꙗꙁꙑкъ. съ нима жє ꙁовємъ. слава ти божє 
отьць нашихъ ⁘

<*РГАДА; л.20 - л.20 об.*> Сѹпрѹгъ ꙗвисѧ б҃оꙁъванъ. сумєона правьдьнааго и аннꙑ дн(с)ь. своихъ людии обраꙁъ 
покаꙁѹꙗ. овъ вєтъхаго ꙁакона обєтъшаниѥ. ова жє бл҃годати. црк҃ъвє ꙗꙁꙑкъ. съ нима жє ꙁовємъ. слава ти б҃є  ⁘

<*Син.; л.23 об. - л.24*> Ꙗко рожьши нєиꙁдрєчєньно господа славѣ дѣвицє прєчистаꙗ. радѹисѧ ꙁовємъ ти присно. 
нєвѣсто бєꙁбрачьнаꙗ. радѹисѧ божиꙗ трѧпєꙁо. радѹисѧ градє дѹшєвьнꙑи. радѹисѧ горо свѧтаꙗ. кровє и облачє 
цьркꙑ кѹпино нєопалима. ꙁлата стамьно божиꙗ ⁘

<*РГАДА; л.20 об.*> Ꙗко рожьши нєиꙁдрєчєньноѥ слово. г҃а славѣ дв҃цє прч҃стаꙗ. радѫисѧ ꙁовємъ ти присно. 
нєвѣсто бєꙁбрачьнаꙗ. радѹисѧ бж҃иꙗ трапєꙁо. радѫисѧ градє дш҃євьнꙑи. радѫисѧ горо ст҃аꙗ. кровє и облачє 
цр҃кꙑ кѫпино нєопалимаꙗ. ꙁлата стамьно бж҃иꙗ ⁘

<*Син.; л.24*> ※ *Пѣ(с). и҃. ірм(с). иꙁ бєꙁначальна ⁘*

<*РГАДА; л.20 об.*> *Пѣ(с). и҃. иꙁ бєꙁначальна оц҃а ⁘*

<*Син.; л.24*> Проотъвьрꙁъшааго бога. дѣвицѧ прєчистаꙗ ложєсна. и рожьшаагосѧ пьрвѣньцѧ млада. свѧтꙑихъ 
свѧтааго ꙁьрѧ. свѧтꙑи сумєонъ приꙗ. нъ въꙁъпиꙗ. ѹрѣшихъсѧ ѹꙁъ. видѣхъ бо свѣтъ ти съпасє отъпѹсти мѧ ⁘

<*РГАДА; л.20 об.*> Проотъвьрꙁъшааго б҃а. дв҃ча прчс҃таꙗ ложєсна. и рожьшасѧ. пьрвѣньцѧ младѧ. ст҃хъ ст҃о 
ꙁьрѧ. ст҃ꙑи сумєонъ приꙗ нꙑ въꙁъпиꙗ. ѹрѣшихъсѧ ѹꙁъ видѣхъ бо свѣтъ ти. сп҃сє ѿпѹсти мѧ ⁘

<*Син.; л.24*> Давъшааго моисию. писанъ ꙁаконъ на горѣ синаистѣи. ижє подъ ꙁаконъмь приимъ старьць. по 
ꙁаконѹ дьньсь. писмѧ ꙁаконьноѥ. въ дѹхъ животворѧщь. < ꙋꙁьрѣвъ приходѧща > врємєньнꙑꙗ жиꙁни прошаашє 
отрѣшитисѧ ⁘

<*РГАДА; л.20 об. - л.21*> Давъшааго мосєѹ. писанъ ꙁаконъ на горѣ синѣ. ижє подъ ꙁаконъмь приимъ старьчє. по 
ꙁаконѹ дн(с)ь. писмѧ ꙁаконьноѥ. въ дх҃ъ животворѧщь. ѹꙁьрѣвъ прєходѧщь. врємєньнꙑꙗ жиꙁни. прошаашє 
отрѣшитїсѧ ⁘

<*Син.; л.24 - л.24 об.*> Иꙁвольшааго плътию. родитисѧ отъ дѣвꙑ бога. и по ꙁаконѹ чловка принєсєна. дьньсь 
въсприꙗтъ. свѧтꙑи сумєонъ. на рѹкѹ старѹ въпиꙗ. благословлю тѧ ѥгожє. вьсѧ тварь въспѣ на ꙁємли ꙗвльшасѧ ⁘

<*РГАДА; л.21*> Иꙁвольшааго плътью. родитисѧ ѿ дв҃ꙑ б҃а. и по ꙁаконѹ члв҃ка принєсєна. дн(с)ь въсприꙗтъ 
ст҃ꙑи сумєѡнъ. на рѹкѹ старѹ въпиꙗ. бл҃гословлю тѧ. ѥгожє всѧ тварь въспѣ. на ꙁємли ꙗвльшасѧ ⁘

<*Син.; л.24 об.*> Въплъщьшаагосѧ. и истьлѧ нꙑ иꙁбавльша. и нєтьлѣниꙗ пьрвоꙁьданааго. вьсѣмъ подавъша. 
христа бога нашєго. поѥмъ благословимъ. и прѣвъꙁноситє ѥго ⁘

<*РГАДА; л.21*> Въплъщьшаагосѧ. и истьлꙗ нꙑ иꙁбавльша. и нєтьлѣниѥ пьрвоꙁьданаго. вьсѣмъ подавъша. 
х҃а б҃а нашєго. поимъ блг(с)вимъ. и прєвъꙁноси ⁘

<*Син.; л.24 об.*> ※ *Пѣ(с). ѳ҃. ірм(с). на синаистѣи ⁘*

<*РГАДА; л.21*> *Пѣ(с). ѳ҃. на синаистѣи горѣ ⁘*

<*Син.; л.24 об.*> Ꙁаконъ съвьрши въ ꙁаповѣди. ꙁаконъ подавꙑи. ꙁаконьнꙑꙗ ѹꙁꙑ нꙑ раꙁдрѣши. подъ ꙁаконъмь бꙑвъ 
и писмѧ ꙁаконьноѥ. на благодать принєсє. тѣмь правьдьнꙑи сумєонъ въпиꙗашє отъпѹсти мѧ ⁘

<*РГАДА; л.21 - л.21 об.*> Ꙁакона съвьрши въ ꙁаповѣди. ꙁаконъ подавꙑи. ꙁаконьнꙑꙗ ѹꙁꙑ нꙑ раꙁдрѣши. подъ ꙁаконъмь бꙑвъ. 
и писмѧ ꙁаконьноѥ. на бл҃годати принєсє. тѣмь правьдьнꙑи сумєѡнъ. въпиꙗашє ѿпѹсти мѧ ⁘

<*Син.; л.24 об. - л.25*> Волєю обнища богатꙑи. въ нищєтѹ адамлю. въобраꙁисѧ христє въ тѹжгєѥ. прѣбꙑваꙗ 
ѥжє бѣ. подъ лѣтъмь бꙑсть. и въꙁдрастє тѣлъмь. ꙁаконѹ послѹжи. ѥстьствьнаꙗ съхранивъ поꙁнаниꙗ ⁘

<*РГАДА; л.21 об.*> Волєю обнища богатꙑи. въ нищєтѹ адамлю. въобраꙁисѧ х҃є въ тѹждєѥ. прєбꙑваꙗ 
ѥжє бѣ. подъ лѣтъмь бꙑ(с). и въꙁдрастъ тѣлъмь. ꙁаконѹ послѹжи. ѥстьствьнаꙗ съхранивъ поꙁнаниꙗ ⁘

<*Син.; л.25*> Сьмєѡнꙑ старць радѹѥтьсѧ. съ анною дьньсь. овъ на рѹкѹ си приꙗтъ. нєвъмѣстимааго вьсьдє. 
овъ ꙗко творьцю послѹшьствовавъши. съ нимажє ликѹющє. вьси въскликнѣмъ. съпасови нашємѹ ⁘

<*РГАДА; л.21 об.*> Сьмєѡнъ старьць радѹѥтьсѧ. съ аньною дн(с)ь. овъ на рѹкѹ си приꙗтъ. нєвъмѣстимааго вьсьдє. 
ова ꙗко творьцю. послѹшьствовавъши. съ нимажє ликѹющє. вси въскликнѣмъ. сп҃сови нашємѹ ⁘

<*Син.; л.25*> Отъвьрꙁѣтєсѧ цьркъви прѣдъдвьриꙗ. и приимѣтє христа. сумєонє на рѹкѹ си понєси. ꙁаконѹ 
съдѣтєлѧ. дѣва да сѧ съчьтєть. ꙗко нєбо и прєстолъ. анна нєпорочьнаꙗ. послѹшьствѹ и богѹ. пришьдъшюмѹ 
плътию ⁘

<*РГАДА; л.21 об.*> Оѿвьрꙁѣтєсѧ црк҃ви прєдъдвьрьꙗ. и приимѣтє х҃а. сумєѡнє на рѹкѹ си понєси. ꙁаконѹ съдѣтєлꙗ. 
дв҃а да сѧ чьтєть. ꙗко нб҃о и прєстолъ. анна нєпорочьнаꙗ. послѹшьствѫ и б҃ѹ. пришьдъшюѹмѫ плътью ⁘

<*Син.; л.25 - л.25 об.*> *б(о)* Дѣвьство и рожьство съчєтасѧ. въ рожьство ти христє. вꙑшє ѹмьно жє ѥсть. обоѥ. 
нє сѣмѧ бо ни тьлѧ. мєжю бꙑ никакожє. богъ бо и чловѣкъ. ꙗвисѧ бꙑвъ и творѧ и божьскꙑ чловѣчьскаꙗ ⁘

<*РГАДА; л.25; Богородичен*> Дв҃ьство и рожьство сътєчєсѧ. въ родьство ти х҃є. вꙑшє ѹмьно жє ѥсть обоѥ. 
нє сѣмѧ бо ни тьлꙗ. мєжю бꙑ никакожє. б҃ъ бо и члв҃къ ꙗвисѧ. бꙑвъ и творѧ и бж҃ьскꙑ члв҃чьскаꙗ ⁘





а҃ а꙯  а҇ ӓ
ꙗ ѧ ѥ є ѣ і ѡ ѹ ї і ѡ ꙍ ѫ ѭ ꙋ ꙑ
ꙁ ѿ ѳ ѕ
Ѥ Є Ꙗ
Ꙁ Ѿ Ѹ
※ ⁜ ∴ ⁘ ⁛ ⁙ ⁓ ꙳