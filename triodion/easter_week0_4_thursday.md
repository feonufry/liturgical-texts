
## В Светлый четверг

Источник:

- 1 - [РГАДА Ф. 381. Оп. 1. Ед. хр. 137 / Триодь постная и цветная ("Триодь Моисея Киянина")](http://rgada.info/kueh/index2.php?str=381_1_137&name=%D0%A2%D1%80%D0%B8%D0%BE%D0%B4%D1%8C%20%D0%BF%D0%BE%D1%81%D1%82%D0%BD%D0%B0%D1%8F%20%D0%B8%20%D1%86%D0%B2%D0%B5%D1%82%D0%BD%D0%B0%D1%8F%20(%22%D0%A2%D1%80%D0%B8%D0%BE%D0%B4%D1%8C%20%D0%9C%D0%BE%D0%B8%D1%81%D0%B5%D1%8F%20%D0%9A%D0%B8%D1%8F%D0%BD%D0%B8%D0%BD%D0%B0%22))

<*л. 194 об.*>

<*обрꙑв*> *тъкъ. кано(н). гла(с). є҃.* <*обрꙑв*> *икꙑи ⁘* 

<*обрꙑв*> ѥсть х҃ъ. крс()тъ <*обрꙑв*> плъти. адама <*обрꙑв*> ж҃ию пасхѹ <*обрꙑв*> ь. тварь дн(с)ь. 
<*обрꙑв*> иꙗ. и прѣи <*обрꙑв*>х҃а видѣвъ. <*обрꙑв*> ана ꙁѣло <*обрꙑв*> щѫща. х҃а <*обрꙑв*> 
въпиюща. <*обрꙑв*> ѣдитє ⁘

<*л. 195*>

*б(о)* Слава радости бж҃иѧ. и всѧкого нꙑнѣ праꙁдьнїка. тѧ славимъ вѣрою. дв҃аѧ бц҃є чс҃та. х҃ъ бог҃ь. 
и сн҃ъ ти. дн(с)ь отъ гроба паска въскрьслъ ѥсть ⁘

> *Богородичєн*: Слава радости Божия и всякаго нꙑнє праꙁдника, Тя славим вєрою, Дєва Богородицє Чистая: 
Христос Бог и Сꙑн Ти днєсь от гроба, Пасха, воскрєсл єсть.

*пѣ(с). г҃. ірмо(с). ѹтврьждии ꙁємлю ⁘*

Въдрѹжисѧ. на голъготѣ кр҃стъ сп҃сєнꙑи. адовьноѥ жє срд҃цє прободє. тѣмьжє и иꙁбльва скоро адама и 
ѹмьршаꙗ. плътьнаꙗ бо хв҃а съмрьть. пасха въскрьсєнию бꙑ(с) ⁘

> Водруꙁися на Голгофє Крєст спасєнꙑй, адово жє сєрдцє прободє, тємжє и иꙁблєва скоро Адама и умєршая,
плотная бо Христова смєрть Пасха воскрєсєнию бꙑсть.

Пєтръ ѹбо. вѣрьствиꙗ дш҃а нє отъложи. ащє и гл҃а х҃а отъврьщисѧ. скоро бо на гробъ притєкъ. и тъкмꙋ риꙁꙑ 
ѥдинꙑи. видѣ дивлѧшєсѧ въскрьсєнию. и радоваашєсѧ пасхꙋ плєщ(а) ⁘

> Пєтр убо вєрствия души нє отложи, ащє и глаголом Христа отвєржєся, скоро бо на гроб притєк, и токмо 
риꙁꙑ єдинꙑи видє, дивляшєся воскрєсєнию и радовашєся, Пасху плєща.

Жєнꙑ мюроносица жє и б҃омꙑсльнꙑ. на гробъ придѫ. рано инъгда ꙁѣло. носѧща тъщъно вѣрьно. мюро х҃а 
помаꙁати. ꙗкожє мрьтвѹ и въꙁлюблєнѹ. пасхѹ жє въскрьсєниѧ видѣша ⁘ 

> Жєнꙑ мироносицꙑ жє и богомꙑслєнꙑ на гроб прииду рано иногда ꙁєло, носяща тощно вєрно миро, Христа 
помаꙁати, якожє мєртву и воꙁлюблєну, Пасху жє воскрєсєния видєша.

*б(о)* Бж҃иѥ х҃во отъ гроба въскрьсєниє. нб҃са свѣтить. и ꙁємлю и подъꙁмєьнаꙗ. сп҃саєть бо мира истьлѧ. 
животъ подаѧ всѣмъ. бц҃и повєлить. пасхѹ праꙁдьновати сп҃сьнѫ ⁘

> *Богородичєн*: Божиє Христово от гроба воскрєсєниє нєбєса свєтит, и ꙁємлю, и подꙁємная, спасаєт бо мира 
иꙁ тли, живот подая всєм, Богородицꙑ повєлит Пасху праꙁдновати спасну.

*пѣ(с). д҃. ірмо(с). бж҃иѥ ти р ⁘*

Тъщє ѥсть мѣсто гробьноє. х҃ъ бо въскрьсє иꙁ мьртвꙑихъ. тєкъша всѣмъ проповѣдїтє. къ жєнамъ вѣщаахꙋ. 
анг()ли пасхѹ съкаꙁаахѹ ⁘

> Тщє єсть мєсто гробноє, Христос бо воскрєсє иꙁ мєртвꙑх: тєкша, всєм проповєдитє, к жєнам вєщаху 
ангєли, Пасху скаꙁаху. 

Нє крꙑитєсѧ страхомъ х҃ви ѹчєници. въꙁѧтъ бо сѧ страхъ отъ васъ. х҃ъ въскрьсє пасха наша. ап(с)лмъ 
въпиꙗхѹ. прѣмѹдрꙑꙗ жєнꙑ видѣвъша х()а ⁘

> Нє крꙑйтєся страхом, Христови учєницꙑ, вꙁят бо ся страх от вас, Христос воскрєсє, Пасха наша: 
апостолом вопияху прємудрꙑя жєнꙑ, видєвша Христа. 

Ꙗвльсѧ ап(с)лмъ г҃ь. въскрьсъ отъ мрьтвꙑихъ. посꙑлаєть повѣдати всѣмъ. бж҃їѥ въстаниє ѥго. и пасхѹ 
праꙁдьновати сп()снѫю ⁘

> Явлься апостолом Господь, воскрєс от мєртвꙑх, посꙑлаєт повєдати всєм Божиє востаниє Его, и Пасху 
праꙁдновати спасную.

*б(о)* Мариꙗ иѧковлѧ и мт()и хв()а. пасхѹ въскрьсєниѧ хв҃а радꙋющисѧ плє<*л.195 об.*>щєть ꙗсно. и съ 
ѹчєница ꙁовєть. ꙗко бж()иї таиннъ. причастьница ⁘

> *Богородичєн*: Мария Иаковля и Мати Христова Пасху воскрєсєния Христова, радующися, плєщєт ясно, и со 
учєницами ꙁовєт, яко Божиих таин Причастница. 

*пѣ(с). є҃. ірмо(с)/ одѣꙗисѧ свѣтъмь ꙗко и риꙁою ⁘*

Одѣꙗисѧ свѣтъмь ꙗко риꙁою. нагъ на дрѣвѣ. плътию всѧ. нъ нєиꙁдрєчєньномь стѹдомь. обълкъ ада. въскрьсє 
пасха нєтлѣньна ⁘ 

> Одєяйся свєтом яко риꙁою, наг на дрєвє плотию вися, но нєиꙁрєчєннꙑм студом оболк ада, воскрєсє: 
Пасха нєтлєнна. 

Тьмою облѣчєсѧ тварь всѧкаꙗ. страстию х҃а. и нощъ мрачить. слънчънꙑꙗ лѹчѧ. нъ пасха въсиꙗѥть. дн(с)ь 
нꙑнѣ нємрьчѧща ⁘

> Тьмою облєчєся тварь всякая страстию Христа, и нощь мрачит солнєчнꙑя лучи, но Пасха воꙁсияєт днєсь 
нꙑнє нємрачяща. 

Плачємъ страстии твоєѧ. ꙗко риꙁою х҃є. облъкшѧсѧ мюроносица. пєчальнꙑмъ видѣша тѧ. отъ гроба пасхѹ. 
радостию сѧ облѣкоша ⁘

> Плачєм страсти Твоєя яко риꙁою, Христє, оболкшєся мироносицꙑ пєчальнꙑм, видєша Тя от гроба, Пасху, 
радостию ся облєкоша. 

Придѣшѧ мюро тєбѣ. жєнꙑ приносѧщє. съ дв҃ою бц҃єю. нъ сию поврьгъшѧ. пасхѹ ѹꙁрѣвъшѧ. скоро въспѧть 
тєчаахꙋ ⁘ 

> *Богородичєн*: Придєша <*придєяти = подносить, приносить*> миро Тєбє жєнꙑ, приносящє, с Дєвою Богородицєю, 
но сиє повєргшя, Пасху уꙁрєвшя, скоро вспять тєчаху. 

*пѣ(с). ѕ҃. ірмо(с). влънѧщєсѧ бꙋрєю ⁘* 

Гнѣвающѧсѧ кнѧꙁѧ. иєрєꙗ жє и фарисєѧ. ꙗко оскврьньникꙑ оставивъ. дасть вѣрою. пасхѹ днє(с) сънєсти ⁘ 

> Гнєвающяся княꙁя, иєрєя жє и фарисєя, яко осквєрникꙑ оставив, даст вєрою Пасху днєсь снєсти. 

Иѡнѫ триднєвьна отъ морѧ. иꙁбавлюнѹ ꙁвѣрии. ꙁвѣри жє погѹбилъ ѥсть г҃ь. съмрьтии самъ триднєвьна. пасха 
ꙗвльсѧ ⁘

> Иону триднєвна от моря иꙁбавлєну ꙁвєрий, ꙁвєри жє погубил єсть Господь смєрти, сам триднєвна Пасха явлься.  

Ловѧщю ѹбо пєтрѹ. иоанѹ и ꙗковѹ. имъ жє х҃ъ ꙗвисѧ ꙗко г҃ь. и подасть пасхꙋ симъ. ꙗко ловъ многъ ⁘

> Ловящю убо Пєтру, Иоанну и Иакову, имжє Христос явися яко Господь, и подаст Пасху сим, яко лов мног. 

*б(о)* Нꙑнѣ отъ видѣниꙗ придѣтє. мюроносица съ рожъшѫю. х҃а видѣвъша. и стражѫща пасхꙋ. въскрьсєниꙗ 
приимъшѧ ⁘

> *Богородичєн*: Нꙑнє от видєния приидитє, мироносицꙑ с Рождшєю, Христа видєвша и страждуща, Пасху 
воскрєсєния приимшя. 

*пѣ(с). ꙁ҃. ірмо(с). прѣвъꙁносимꙑи ⁘* 

Сь б()ъ нашъ. пропѧтꙑи плътию. въ адъ пришъствова. съмрьть съвѧꙁа. мрь<*л. 196*>твꙑꙗ жє въскрѣшъ. пасхѹ 
ст҃ѫю нꙑнѣ даєть ⁘ 

> Сє Бог наш, пропятꙑй плотию, во ад пришєствова, смєрть свяꙁа, мєртвꙑя жє воскрєшь, Пасху святую нꙑнє даєт.

Сь б҃ъ нашъ. ѥгожє оклєвєташа. людиѥ прѣстѹпьнии. въста ꙗко г҃ь. и нꙑнѣ ти плачѫть. а мꙑ пасхѹ плєщємъ ⁘ 

> Сє Бог наш, Егожє оклєвєташа людиє прєступнии, воста яко Господь, и нꙑнє ти плачут, а мꙑ Пасху плєщєм.

Сь б҃ъ наъ. ижє въ вꙑшъниихъ живꙑи. сънидє и постада. плътию волєю самъ. и въскрьсє бж҃иѧ пасха. и съ 
оц()ємь сѣдить ⁘

> Сє Бог наш, ижє в вꙑшних живꙑй, снидє и пострада плотию волєю Сам, и воскрєсє, Божия Пасха, и со Отцєм сєдит.

*б(о)* Сь б҃ъ нашъ. ѥгожє мариѧ ражаѥть. и пакꙑ прѣбꙑсть. дв҃а нєпорочъна. тъ пасха ѥсть. поющиимъ вѣрою ⁘ 

> *Богородичєн*: Сє Бог наш, Егожє Мария раждаєт и паки прєбꙑсть Дєва Нєпорочна, то Пасха єсть поющим вєрою.

*пѣ(с). и҃. ірмо(с). тєбє всєдѣтєлю ⁘* 

Страстии плътьнꙑи. съмрьти въкѹси х҃є. и ада б҃жьствомь. ѹмрьщвъ въꙁдвижє всѧ. дрєвьнѧꙗ въ тѧ вѣровавъша. 
тѧ прѣвъꙁносимъ ⁘

> Страсти плотския, смєрти вкуси, Христє, и ада Божєством умєрщвь, воꙁдвижє вся дрєвняя в Тя вєровавшая, 
Тя прєвоꙁносим. 

Доидє скоро. раꙁбоинїкъ крс҃та носѧ. тєкꙑї въ породѹ. и въшълъ ѥсть побѣдьноѥ бо видѣ въ сєрафимъ ꙁнамєниє. 
раꙁѹмѣ ꙗко въскрьсє. х҃ъ иꙁ гроба пасха ⁘ <*порода = родовоє происхождєниє*>

> Дойдє скоро раꙁбойник, Крєст нося, тєкий в породу, и вошєл єсть, побєдноє бо видє в сєрафим ꙁнамєниє, 
раꙁумє, яко воскрєсє Христос иꙁ гроба, Пасха.

Придѣтє дрьꙁостию. ѹчєници словєси. пасхѹ просвѣщаѥмъ. пѣ(с)ми вѣрьно сь дн()ь. въ нєжє х҃ъ въскрьсє. 
вси въспоитє. ѥго въ всѧ вѣкꙑ ⁘

> Приидитє дєрꙁостию, учєницꙑ Словєси, Пасху просвєщаєм пєсньми вєрно сє днєсь, в нєжє Христос воскрєсє, 
вси воспойтє Его во вся вєки.

*б(о)* Емѹжє иꙁ дрєбръ. кръвь и вода тєчєть. сѹгѹбь въистинѹ ѥсть. б҃ъ и чл(о)вкъ ѥгожє бц҃а. ражаєть плътию 
нєпрѣложъно. ѥгожє въскрьсъша х҃а. поємъ пасхꙋ ⁘

> *Богородичєн*: Емужє иꙁ рєбр кровь и вода тєчєт, сугуб воистину єсть Бог и чєловєк, Егожє Богородица 
раждаєт плотию нєпрєложно, Егожє воскрєсша Христа поєм Пасху.
 
*пѣ(с). ѳ҃. ірмо(с). исаиꙗ ликѹи дв҃аꙗ бо ⁘* 

Нб҃са вєсєлитєсѧ. съ ан()глꙑ дн(с)ь свѣтло. радѹи жє сꙗ ꙁємлє. всѧ съ чл(о)вкꙑи. х҃ъ бо въскрьслъ ѥсть. 
отъ гроба пасха истнньнаꙗ. єгожє праꙁдьнѹѥмъ. побѣдьнаꙗ вєличиꙗ чъстьно ⁘

> Нєбєса вєсєлитєся со ангєлꙑ днєсь свєтло, радуй жє ся, ꙁємлє, вся со чєловєки: Христос бо воскрєсл єсть 
от гроба, Пасха истинная, Егожє праꙁднуєм побєдная вєличия чєстно.

Грѧдѣтє въскликнѣмъ. сп҃сѹ дн(с)ь х҃ѹ. раꙁдрѹши бо сь. ада крѣпъко. съмрьть ниꙁъврьжє. и адама въꙁдвижє 
истьлѧ. ѥгожє праꙁдьнѹѥмъ. нꙑнѣ <*л. 196 об.*> пасхѹ вєсєлѧщєсѧ ⁘

> Грядитє воскликнєм Спасу днєсь Христу: раꙁруши бо сє ада крєпко, смєрть ниꙁвєржє и Адама воꙁдвижє иꙁ тли, 
Егожє праꙁднуєм нꙑнє Пасху вєсєлящєся. 

Ѹчєници ликѹють. ꙗко онихъ ꙗвисѧ иꙁ мрьтвꙑихъ. и радꙋѥтєсѧ всѧ ꙁємлѧ. страхъ погꙑблъ ѥсть. и съмрьтьна 
вонѧ и ꙁла. нꙑнѣ жє процвьтъ. пасха бж҃иѧ всєлиꙗ свѣтла ⁘

> Учєницꙑ ликуют, яко онꙑх явися иꙁ мєртвꙑх, и радуєтся вся ꙁємля, страх погибл єсть, и смєртная воня и ꙁла,
нꙑнє жє процвєтє Пасха Божия вєсєлия свєтла.

*б(о)* Тєбѣ вѣрьно радѹѥтьсѧ. мюроносица пр()ста чс()та. и поють вѣрьно пасхѹ хв҃у. съ намижє тѧ славимъ. 
и вѣрьно въпиємъ чиста. мт҃и вл҃дчицє. м(о)лтвъ всѣхъ съврьши ⁘

> *Богородичєн*: Тєбє вєрно радуєтся мироносица, Прєсвятая Чистая, и поют вєрно Пасху Христову, с ними жє 
Тя славим и вєрноє вопиєм, Чистая Мати и Владꙑчицє: молитвꙑ всєх совєрши.
 