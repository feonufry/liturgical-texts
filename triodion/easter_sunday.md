
# Во святую и великую неделю Пасхи

Источники:

- 1 - [Воскр. перг. 27. Триодь цветная (кон. XII - нач. XIII вв.)](https://catalog.shm.ru/entity/OBJECT/178600)
- 2 - [РГАДА Ф. 381. Оп. 1. Ед. хр. 147 / Стихирарь постный и цветной, нотированный (XII в.)](http://rgada.info/kueh/index2.php?str=381_1_147&name=%D0%A1%D1%82%D0%B8%D1%85%D0%B8%D1%80%D0%B0%D1%80%D1%8C%20%D0%BF%D0%BE%D1%81%D1%82%D0%BD%D1%8B%D0%B9%20%D0%B8%20%D1%86%D0%B2%D0%B5%D1%82%D0%BD%D0%BE%D0%B9,%20%D0%BD%D0%BE%D1%82%D0%B8%D1%80%D0%BE%D0%B2%D0%B0%D0%BD%D0%BD%D1%8B%D0%B9.)

### Стихиры на Хвалите

**В неделю на *Хвалите Господа с небес* стихиры, глас 1:**

<*Пелись в неделю, понедельник, вторник и субботу*>

<*Разворот 63, вкладки на разворотах 64 и 65*>

<*РГАДА, Ф.381. Оп. 1. Ед. хр. 147*>


Днесь спасение миру елико видимыи и елико невидимыи, Христос из мертвыих воскреснет(е), 
Христос в себе приидет(е), Христос от гроба свободит(е)ся, от уз греховныих; врата адова отверзаются 
и смерть раздрушается, и ветхыи Адам изводится и новыи совершается, яже о Христе новая тварь 
обновися; Пасха, Господня Пасха, и пакы реку: Пасха, честь Троица; се нам праздником праздник, 
се торжество есть торжеством: во то бо Христос воскресе из мертвыих, просвещая во тьме и 
в сени и спасая сыны земленыих, яко Благ и Человеколюбец. <*л. 107*>

Воскресения день, плод сотворим себе, честь(ное) здание и своиственое, отдадим Образу еже 
и по образу, познаим наше достоинство, поч(ес)тим древле образное, разумеим таинства силу, 
и за кыих Христос умре, да нас умерщвеныя возведе<т> к животу, яко Благ и Человеколюбец. <*л. 108*>

<Светлаго и славнаго празднества воскресения образ приимше, Господня учениця си апостолом 
благовествоваху глаголюще: уже не крыитеся, но проповедаите Спаса нашего тридневное воскресение, 
ада бо испроверже и нам дарова неиследное и живот, и воскресение, яко Благ и Человеколюбец.>

---

**глас 6-й:**

Днесь всечестная Пасха восия светло, и верныих сердца просветила есть паче солнца, Солнце бо сы 
праведное Христос Бог наш от гроба восия, яко луча апостолы во весь мир простерл есть, сказающа 
славу Его, и молящеся спасти душа наша. <*л. 110*>

**глас 6-й:**

Пасха Христос из гроба восия днесь, и вселеную всю лучами нетления осветил есть, тако бо есть 
Пасха светла, тако есть Пасха освящающи и просвещающи душа наша. <*л. 110*>

**глас 6-й:**

Пасха Божествена, и священа, и непорочна: людие восплещете, Христос воста есть, Избавление наше, 
из гроба тридневно, спасая душа наша. <*л. 110 об.*>

**глас 8-й:**

Наполнишася вся радости, наполнишася благоухания: Христос воскресе, уже не обладает смерть 
земными, уже не обладают нами греси, оле зависть июдеом, оле дерзость безаконныим, 
отвергошася, распяша, прободоша, мняще умертвити Бесмертнаго, завистию обдержими, 
гроб назнаменаша, мняще затворити, Егоже не вместят конци, но воскресе и царствует, 
попран бысть диавол, ад умертвися, свобожени быхом вси от работы. Христос воскресе, 
спасая душа наша. <*л. 110 об.*>

**На целовании, глас 8:**

Ангели взыгра(и)теся, радуитеся земнии и торжествуите радостно, яко Христос воскресе, державу 
раздруши смерти, и мирови нетление, явися мироносицам тридневено от гроба, яко от Чертога 
Жених; тем плещюще руками песньми речем веселие: Пасха, Господня `[...]` (Пасха,)  Пасха верным 
`[...]` (избавление и) печали отъятие и мирови светлость; Пасха нова, Пасха красна, Пасха Трои<ч>(ц)на честь 
и Божественая слава. 
<*см. [Вложение-1]()*>

---
##### Вложение-1

![alt text](./attachment_002.png "Неразборчивые фрагменты")
