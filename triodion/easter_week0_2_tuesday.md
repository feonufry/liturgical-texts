
## В Светлый вторник 

Источник:

- 1 - [РГАДА Ф. 381. Оп. 1. Ед. хр. 137 / Триодь постная и цветная ("Триодь Моисея Киянина")](http://rgada.info/kueh/index2.php?str=381_1_137&name=%D0%A2%D1%80%D0%B8%D0%BE%D0%B4%D1%8C%20%D0%BF%D0%BE%D1%81%D1%82%D0%BD%D0%B0%D1%8F%20%D0%B8%20%D1%86%D0%B2%D0%B5%D1%82%D0%BD%D0%B0%D1%8F%20(%22%D0%A2%D1%80%D0%B8%D0%BE%D0%B4%D1%8C%20%D0%9C%D0%BE%D0%B8%D1%81%D0%B5%D1%8F%20%D0%9A%D0%B8%D1%8F%D0%BD%D0%B8%D0%BD%D0%B0%22))


<*л. 191*>

*Въ въторникъ / кано(н). гла(с). г҃. пѣ(с). а҃. ірмо(с).* Мꙑшъцєю вꙑсокою. людии сп҃сє ил҃євꙑ ꙗко б҃ъ. 
покрꙑвъ ??? съ орѹжиѥмь ѳараона. въ мори чрьмьнѣмь. ꙗко прослависѧ ⁘

> *Ирмос*: Мышцею высокою люди спасе Израилевы яко Бог, покрыв со оружием фараона в мори Чермнем, яко прославися. 

<*л. 191 об.*>

Трєтии дн҃ь. праꙁдьникъ намъ. въскрьсєниꙗ хв҃а. и пасха прѣславьна. хвалима ѥсть на славѹ бж҃ию ⁘ 

> Третий день праздник нам воскресения Христова, и Пасха преславна хвалима есть на славу Божию. 

На гробъ хв҃ъ. ꙗко пєтръ тьцѣмь. и риꙁꙑ ѥдинꙑ видѣвъшє проповѣдимъ. въскрьсъшааго ис҃а пасхѹ ⁘

> На гроб Христов яко Петр тецем, и ризы едины видевше, проповедим воскресшаго Иисуса Пасху. 

Клєопѣ ꙗвльсѧ. иꙁвѣстѹꙗ ѥмѹ. въскрьсєниѥ своє. подажъ и нꙑнѣ намъ. пасхѹ х҃є раꙁꙋма своєго ⁘

> Клеопе явлься, извествуя ему воскресение Свое, подаждь и ныне нам Пасху, Христе, разума Своего. 

*б(о)* Плєщють пѣниє. похвально мюроносица ꙗвѣ. х҃а ѹꙁрѣвъша ꙗвѣ твою чъстьнѹю пасхѹ ⁘

> *Богородичен*: Плещют пение похвально мироносица яве, Христа узревша яве, Твою честную Пасху.  

*пѣ(с). г҃. ірмо(с).* ѹтврьжаісѧ дш҃є. о г҃и бꙁ҃ѣ и въꙁъпии хвалѧщисѧ. нѣст ⁘

Радѹисѧ голъгота. витлєємє и наꙁарєтє. и въсѧ галилєє. въскрьсє бо иꙁ мрьтвꙑихъ. паска х҃ъ б҃ъ ⁘

> Радуйся Голгофо, Вифлееме, и Назарете, и вся Галилее: воскресе бо из мертвых Пасха Христос Бог. 

Въꙁвѣстѹєть хв҃о. въскрьсєниє вѣрьно клѣ(о)па въскрьсъша. х҃а ѹꙁрѣвъ пасхꙋ прс҃тѫю ⁘ 

> Возвествует Христово воскресение верно Клеопа, воскресша Христа узрев Пасху пресвятую. 

Ап(с)ли страшивий. крѣпи и дрьꙁии. словєсꙑ жєньскꙑими. бꙑвъшє радѹютєсѧ. пасхѹ поющє хв҃у ⁘

> Апостоли страшивии, крепи и дерзи словеси женскими бывше, радуютеся, Пасху поюще Христову. 

*б(о)* Дв҃аꙗ мариѧмъ. мюроносичъскъ ликъ. ꙗко ѹчєница словєсє. събираєть на хвалѫ вꙑ и паскꙑ бж҃иѧ ⁘ 

> *Богородичен*: Дева Мариам, мироносическ лик, яко ученица словесе, собирает на хвалу вы и Пасхи Божия. 

*пѣ(с). д҃. ірмо(с). ѥгда въ рѣкахъ прогнѣваєшисѧ г҃и. ли въ рѣкъ ꙗрость твоѧ. ли въ мори ꙋстрьмлєниє* ⁘

Радѹѥтєсѧ хв҃ꙋ въскрьсєнию дн(с)ь. иєрс()лимъ ст҃ꙑи. и праꙁдьнѹѥть пасхѹ свѣтлѫ ⁘

> Радуетеся Христову воскресению днесь, Иерусалим святый, и празднует Пасху светлу. 

Нꙑнѣ архиѥрєи. книгъчиꙗ ї кнѧꙁии. плачємь сѹд? ꙋнꙑвають. мꙑ жє ѹбо пасхꙋ. хв҃ѹ плєщємъ ⁘  

> Ныне архиереи, книжницы и князи плачем суда унывают, мы же убо Пасху Христову плещем. 

Нꙑнѣ скрьбьнаꙗ мимоидѹть всѧ. нꙑнѣ радостьно праꙁдьнѹѥть. всѧ тварь хв҃у пасхѹ ⁘

> Ныне скорбная мимоидут вся, ныне радостно празднует вся тварь Христову Пасху. 

*б(о)* Мт҃и бж҃иꙗ и нашє хвалєниє. ꙗко мюроносицъ приими. въꙁвѣщєниє. ст҃ꙑꙗ пасхꙑ хв҃ꙑи ⁘ 

> *Богородичен*: Мати Божия, и наше хваление, яко мироносиц, приими, возвещение святыя Пасхи Христовы. 

*пѣ(с). є҃. ірмо(с). свѣтъ твои нєвєчєрнии х҃є. оꙁарии тꙑ б҃є. ѹмїлєнѣи ми дш҃и. и настави жє въ страхъ 
твои. ꙁанє свѣтъ твоꙗ повєлѣниѧ ⁘*

<*л. 192*>

Свѣтъмь бєсъмрътьнꙑимь ис҃є. ꙁашъдъ подъ ꙁємлю. осиꙗлъ ѥси всѧ. и въскрѣсилъ ѹмръшаꙗ дрєвлє. похвалѧти тѧ 
бж҃ию пасхѹ ⁘

> Светом бессмертным, Иисусе, зашед под землю, осиял еси вся и воскресил умершая древле похваляти Тя, 
Божию Пасху. 

Ꙗвисѧ и намъ нꙑнѣ х҃є. ꙗко клєопѣ дрєвлє. и вьсѣмъ ижє съ нимъ. и пасхꙑ твоєѧ раꙁѹмѣнїє. ꙗко бж҃ии 
хлѣбъ блажє подажъ ⁘ 

> Явися и нам ныне, Христе, яко Клеопе древле и всем иже с ним, и Пасхи Твоея разумение, яко Божий хлеб, 
Блаже, подаждь. 

Въ тьмѣ и сѣни сѣдѧща. прѣдѣлꙑ дрєвьнѧѧ. ꙗко ѹжь нꙑ врагꙑи. въꙁдвиглъ ѥси / на свѣтъ жиꙁнии. въстаниѥмь си 
х҃є пасхѹ ⁘ 

> Во тьме и сени седяща пределы древняя, яко уже ны враги, воздвигл еси на свет жизни, востанием Своим, Христе, 
Пасху. 

*б(о)* Иꙁдрѧдьнаꙗ дѣла ти х҃є. ꙗко родисѧ намъ. нєиꙁдрєчєньно ижє нꙑ. и радѹитєсѧ въскрьсъ жє намъ. подасть 
абиє. ꙗко бж҃ию паскѹ ⁘

> *Богородичєн*: Изрядная дела Твоя, Христе: яко родися нам неизреченно иже ны, и радуйтеся, воскрес же, нам 
подаст абие, яко Божию Пасху.

*пѣ(с). ѕ҃. ірмо(с). глѫбина стра(с) на ⁘*

Триднєвьнъ. иꙁ мрьтвꙑихъ въскрьсє оживль. вѣчънꙑꙗ подънѧꙗ. съвѧꙁанꙑꙗ х҃є и ѧвисѧ. волєю въ трєтии сь. 
дн҃ь пасха клєопѣ ⁘

> Тридневен из мертвых воскресе, оживль вечныя подняя(?) связаныя, Христе, и явися волею в третий се день, 
Пасха Клеопе. 

Въкѹси. ꙁа всѣхъ съмрьти. нъ ꙗвисѧ. съпасъ всѣмъ и творьцъ. въскрьсъ иꙁ мрьтвꙑихъ. ꙗко павьлъ въпиѥть. 
пасха наша ꙁа нꙑ ꙁакланъ бꙑсть ⁘

> Вкуси за всех смерти, но явися Спас всех и Творец, воскрес из мертвых, яко Павел вопиет: Пасха наша 
за ны заклан бысть. 

Радѹєтєсѧ хв҃у въскрьсєнию тварь. въцвитающи въ нємь. и радость кажєть. ꙗко сꙑн ѹмръщвь врага. и въскрьсє 
отъ мрьтвꙑихъ пасха бж҃иꙗ ⁘

> Радуется Христову воскресению тварь, воцвитающи в Нем, и радость кажет, яко Сын умерщвь врага, и воскресе
от мертвых, Пасха Божия. 

*б(о)* Жєнихъ. иꙁ ложница гроба иꙁидє. сн҃ъ дв҃ичьскꙑи х҃ъ б҃ъ. и ꙗвльсѧ прѣжє мюроносицамъ. таинѹю 
пасхꙋ ꙗвлѧѥть ⁘ 

> *Богородичен*: Жених из ложница (ложница = спальня) гроба изыде, Сын Девический Христос Бог, и, явлься прежде 
мироносицам, тайную Пасху являет. 

*пѣ(с). ꙁ҃. ірмо(с). прохлаждъшааго пламєнь пєщънъи. и отрокꙑ нєопально сп҃сє. бл(с)нъ ѥси въ вѣкъ всѧ г҃и ⁘*

Въстанѣмъ тєкѹщє на ѹтриню. ꙗкожє дрєвлє клєопа любовию. скоро варѧщє. и ѥр҃слима. и пасхѹ хв҃у ѥмꙋ 
проповѣдїмъ ⁘

> Востанем, текуще на утриню, якоже древле Клеопа, любовию, скоро варяще и Иерусалима, и Пасху Христову 
ему проповедим.

<*л. 192 об.*>

Въ ѥммаѹсѹ вьсьпѹть. ижє съ клєопою творѧщє. х҃а видѣша бж҃ию паскѹ. въ нєтлѣньнѣ плъти. пѹтьмь идѹщє 
съ нимь ⁘

> Во Еммаусу вспуть иже со Клеопою творяще, Христа видеша, Божию Пасху, в нетленне плоти, путем идуще с Ним. 

Ꙗкожє на прѣломлєнии хлѣба ꙗвисѧ. вѣрьномѹ ти клєопѣ бл()годѣтєлю. бѹди и намъ ꙁнанъ вл()дко. и пасхѹ 
твою дажъ намъ ꙗко хлѣбъ ⁘

> Якоже на преломлении хлеба явися верному Ти Клеопе, Благодетелю, буди и нам знан, Владыко, и Пасху Твою 
даждь нам яко хлеб.

*б(о)* Лика ст҃хъ мюроносицъ. и плъка бж҃ии ап(с)лъ. пѣ(с)ми вѣньчаимъ. пасхꙋ намъ проповѣдаша. отъ 
дв҃ца х҃а ⁘

> *Богородичен*: Лика святых мироносиц и полка божиих апостол песньми венчаим, Пасху нам проповедаша, 
от Девицы Христа.

*пѣ(с). и҃. ірмо(с). нб҃са повѣдають тварь рꙋкѹ твоєю. свѣтила бо свьтѧтьсѧ. славѫ твою чл(о)вколюбьчє. 
въꙁвѣщають и поють тѧ. коньци ꙁємьнии. ꙗко всѧ работьноꙗ тєбѣ ⁘*

Ижє въ мрьтвꙑихъ повѣдають. г҃и крѣпость твою. ꙗко жє ѹжасєсѧ съмрьть. пришъствіꙗ ти на съмрьть. и о тъбѣ 
жє оставль мьртвꙑꙗ. ꙗжє въскрѣсивъ подасть пасхѹ ⁘

> Иже в мертвых поведают, Господи, крепость Твою, якоже ужасеся смерть пришествия Ти на смерть, и о Тебе же 
оставль мертвыя, яже воскресив, подаст Пасху. 

Ап(с)льскꙑи вєликꙑи ликъ. праꙁднѹєть пасхѹ нꙑнѣ дн(с)ь ст҃ѹю. тѧ х҃є въскрьсъша. плачєтє жє сѧ июдєискъ 
народъ. и болѧть приємлющє трѹдъ ⁘

> Апостольский великий лик празднует Пасху ныне днесь святую, Тя Христе, воскресша: плачете же ся июдейск 
народ, и болят, приемлюще труд.

Крьстиꙗньска нꙑнѣ множъства. радѹютьсѧ о бꙁ҃ѣ. побѣдѹ твою поющє сп҃сє нꙑшъ. ѥюжє побѣди мира. и дасть 
въскрьсєниꙗ пасхꙋ. кланѧющимъ ти сѧ. истиною х҃є ⁘

> Христианска ныне множества радуются о Бозе, победу Твою поюще, Спасе наш, еюже победи мира, и даст 
воскресения Пасху, кланяющим Ти ся истиною, Христе. 

*б(о)* Давꙑи мюроносицамъ плачющимъсѧ радость. и дв҃ѣи марии ꙗвльсѧ сп҃сє. въскрьсъ отъ гроба. м(о)лтвамі 
ихъ. съподоби нꙑ нєосѹдъно паскѹ ꙗсти ⁘ 

> *Богородичен*: Давый мироносицам плачющимся радость, и Деве Марии явлься, Спасе, воскрес от гроба, 
молитвами их сподоби ны неосудно Пасху ясти.

*пѣ(с). ѳ҃. ірмо(с). ѥдина б҃а плътию рожъши. дв҃ою чиста. по рожъствѣ прѣбꙑ(с). б҃жиє бо бѣ рожъство. 
тѣмь тѧ бц҃є. вси съгласьно вєличаємъ ⁘*

Радѹисѧ ꙁємлє. вєсєлисѧ нб҃о. исканѣтє жє нꙑнѣ сладость горꙑ. члв҃ци играитє вси. въскрьсє бо иꙁ гроба 
г҃ъ. и пасхѹ праꙁдьнѹємъ ⁘ 

> Радуйся, земле; веселися, небо; исканете же ныне сладость, горы; человецы, играйте вси: воскресе бо из 
гроба Господь, и Пасху празднуем.

<*л. 193*>

Ликъ ѹчєничъскъ страхомь крꙑꙗшєсѧ. гласꙑ жє вѣрьнъ жєнъ слꙑшавъшє. х҃а въскрьсъша варѧють. гробъ радѹющєсѧ. 
и обрѣтоша пасхѹ ст҃ѫю ⁘

> Лик ученическ страхом крыяшеся, гласы же верно жен слышавше, Христа воскресша варяют гроб, радующеся, 
и обретоша Пасху святую. 

Давꙑи намъ слово на пѣниє твоє. и житиѥ жє х҃є на хвалєниє тєбѣ. подажъ всѣмъ блажє. ѹмръщвии съмръть г҃и. 
и пасхѹ въскрьсъ намъ ⁘

> Давый нам слово на пение Твое и житие же, Христе, на хваление Тебе; подаждь всем, Блаже, умерщвей смерть, 
Господи, и Пасху, воскрес, нам.

*б(о)* Съгласьно въкꙋпѣ. всь миръ праꙁдьнѹнѹєть ти. пасхѹ х҃є. и ст҃є въстаниѥ. и вѣрою хвалить ти. пр(ч)стꙋю 
мт҃рь г҃и. и сию съврьшаєть пѣ(с) ⁘

> *Богородичен*: Согласно вкупе весь мир празднует Твою Пасху Христе, и святое востание, и верою хвалит Твою 
Пречистую Матерь, Господи, и сию совершает песнь.