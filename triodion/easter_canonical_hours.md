
## Часословы

[Соф. №1052 -- Часослов, XIV в.](http://nlr.ru/manuscripts/RA1527/elektronnyiy-katalog?ab=682DE9EA-71DE-4E03-9B06-F30C2A4D69EE)

##### ЧИН, КАКО ПОДОБАЕТ ПЕТИ на Воскресение Христово заутреню

<*л. 197*>

*Христос воскресе из мертвых смертью на смерть наступи и гробным живот дарова*, 3-шьды. 

Таже стих: *Исповедайтеся Господеви милости Его и чюдеса Его си(?)мъ члв(ч)кымъ*, *И гробным живот*. 
*Христос воскресе*, 1-ю. 

Стих 2: *Яко скруши врата медяная и верея железныя сломи*, *И гробным*. *Христос воскресе*, одиною. 

Стих 3: *Составите праздникы осеняющих до рог олтаревных*, *И гробным*. *Христос воскресе*, 1-ю. 

*Слава: Христос воскресе*, *И ныне: Христос воскресе*. Таже: *И гробным*. 

Посем канон. 

<*л. 203 об.*>

<конец стиховных стихир:> *тако возопьем*. *Христос воскресе из мертвых* 3-шьды пой. 
Таже тропарь *Веселитеся небеса*. Таже *Христос воскресе* одиною. Таже *Святый Боже*, *Пресвятая Троице*, 
*Отче наш*. Таже тропарь воскресен наставшаго гласа. 
Таже молитва: *Господи Боже мой, на Тя уповах, спаси мя*, писано в заутрени. 
Таке *Господи помилуй* 12, и ту конец. 

##### Час 1-й

<*л. 203 об.*>

**Час 1 сице пой**: *Господи Иисусе Христе Боже наш, помилуй нас*. *Аминь*. 

*Христос воскресе* 3-шьды. Таже *Веселитеся небеса*. *Христос воскресе* 3-шьды. 
Таже *Аще и во гроб*. *Христос воскресе* 1-ю. *Слава:* тропарь. *И ныне: Что Тя наречем*. 

Таже *Святый Боже*. *Пресвятая Троице*. *Отче наш*. Таже молитву сию: 

> Благодарю Тя, Господи Боже мой, / яко сподобил мя еси преити дни сия постныя / и славити святое, и славное, 
> и тридневное воскресение. / Пети весело и поклонитися даруй Пречистому, и Бесмертному имени Твоему: / Отцу, 
> и Сыну, и Святому Духу, и ныня и присно. 

Таже *Господи помилуй* 12. И ту конец. 

<*л. 204*>

**Сице пой часы**: *Господи Иисусе Христе Боже наш, помилуй нас*. *Аминь*. 
            
*Христос воскресе* 3-шьды. Таже *Веселитеся небеса*. *Христос воскресе* 3-шьды. 
Таже *Аще и во гроб*. *Христос воскресе* одиною. *Слава:* тропарь. 
*И ныне: Богородице Дево Ты еси Лоза*. 
            
*Святый Боже*. *Пресвятая Троице*. *Отче наш*. Таже молитву сию:
 
> Господи Боже наш, Пречистый и Бесмертный, / возвеселивый святыя своя ученикы / Духом Твоим Святым, / 
> и дав им разум на всякое дело благо. / Подажь и нам с миром доити святаго сошествия / Животворящаго 
> Твоего Духа, / да чистым сердцем поклонше колене, / славу Тобе всылаем: Отцу и Сыну.
 
Таже *Господи помилуй* 12. *Слава, и ныне:* 
 
**Час 6-й дня**. *Христос воскресе* 3-шьды. *Веселитеся небеса*. *Христос воскресе* 3. 
Таже *Аще и во гроб*. *Христос воскресе* 1-ю. *Слава:* тропарь. *И ныне: Яко не имам дерзновения*. 
            
Таже *Святый Боже*. *Пресвятая Троице*. *Отче наш*. Молитва:
 
> Владыко Господи, иже Своим милосердием нас ради грешных / смери Собе на Кресте и до ада сшед / и Своим 
> схоженьем просветив от века во тме седящая / Честным Крестом Своим скрушив адская врата / и сломль 
> верея его / и гробныя на свет извед Своим Божеством, / яко Един еси животворяй всяческая волею / 
> и Тобе славу всылаем: Отцю и Сыну 

*Господи помилуй* 12.  
 
**Час 9-й дня**. *Христос воскресе* 3. *Веселитеся небеса*. *Христос воскресе* 3-шьды. 
*Аще и во гроб*. *Христос воскресе*. *Слава:* тропарь. *И ныне: Рожийся нас ради от Девы*. 
            
*Святый Боже*. *Пресвятая Троице*. *Отче наш*. Таже молитву сию:
 
> Боже всемогый, / по человечеству якоже родися, тако и распятся, / не пременив Божества, / не отлучься 
> вышних, / горе на херувимех почиваяй, / и славимый от серафим, / избави мя и спаси от уст врава <врага?> 
> моего / видимаго и невидимаго; / умилосердися на раба Своего многогрешнаго / *имярек*, / создание бо есмь 
> руку Твоею, / Тобе бо есть миловати нас и спасати, / и Тобе славу восылаем: Отцю и Сыну и Святому.

*Господи помилуй* 12.  
 
Таже *Христос воскресе* 3-шьды. *Веселитеся небеса*. *Христос воскресе* 1-ю. 
*Слава: Аще и во гроб*. *И ныне: Единочадный Сыне*. 

Таже на блаженных пой от канона 3-ю и 6-ю песни. Таже апостол и Евангелие. 

Посем *Помяни мя Господи*. Таже *Верую во Единаго Бога*. *Отче наш*. 
Посем молитва: *Господи Боже наш, иже Преславную Матерь*, написана в часах. 

Таже *Господи помилуй* 12. *Един Свят*. И *Буди имя Господне благословено*. 
Таже *Благословлю Господа на всяко время* пой до *всякаго добра*. 

<*л. 206*>

**Чин вечерни. Сице пой:** *Господи Иисусе Христе Боже наш, помилуй нас*. *Аминь*.  
*Христос воскресе* 3-шьды. Таже: *Веселитеся небеса*. *Христос воскресе* 1-ю. 
*Слава, и ныне: Аллилуиа* 3-шьды. 

Таже *Господи воззвах*, глас 8-й: *Днесь ад стеня вопиет*... 

Таже *Свет тихий святыя*. Прокимен: *Кто Бог велий*. Стих: *И рех и начах*. 
Таже *Сподоби Господи*. Посем стихиры на стиховне, глас 5-й: *Пасха священая*, 
писаны на заутрени. *Слава, и ныне: Воскресения день*. Таже *Христос воскресе* 3-шьды. 
*Веселитеся небеса*. *Христос воскресе*, 1-ю. *Слава: Аще и во гроб*. *И ныне:* тропарь. 

*Святый Боже*, *Пресвятая Троице*, *Отче наш*. Молитву сию: 

> Господи Боже наш, Свете невечерний, / Солнце незаходяй, / восьяв от гроба тридневно, / 
> просвещий мира востаньем Своим, / и показав славу Свою ангелом и человеком, / радуйтеся общим 
> веселием. / Подажь и мне грешному рабу Твоему, / *имярек*, / с ними радоватися, и пети, / и покланятися, 
> и славити тридневное Твое воскресение / в векы веком. Аминь.

*Господи помилуй*, 12. 
 
**А сице пой мефимон:** *Господи Иисусе Христе Боже наш, помилуй нас*. *Аминь*. 

*Христос воскресе*, 3-шьды. *Веселитеся небеса*. *Христос воскресе*, 1-ю. 
Таже *Святый Боже*, *Пресвятая Троице*, *Отче наш*. Таже молитва: 

> Боже сердцеведче, / молю Ти ся аз грешный, / псаломскую песнь приношю Ти, с Давидом глаголя: / 
> воскресни, Господи Боже мой, да вознесеться рука Твоя, / не забуди мене убогаго раба Твоего *имярек*, / 
> грешнаго многыми делы и неподобными помышленьи, / сквернеными и неуставными мысльми, / и сохрани мя, 
> Господи, от сети дьяволя, / и подажь ми нощь сию без пакости прейти, / яко благословен еси во векы. Аминь. 

*Господи помилуй*, 12. И ту конец. 
 