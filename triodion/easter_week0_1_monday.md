# В Светлый понедельник

Источник:

- 1 - [РГАДА Ф. 381. Оп. 1. Ед. хр. 137 / Триодь постная и цветная ("Триодь Моисея Киянина")](http://rgada.info/kueh/index2.php?str=381_1_137&name=%D0%A2%D1%80%D0%B8%D0%BE%D0%B4%D1%8C%20%D0%BF%D0%BE%D1%81%D1%82%D0%BD%D0%B0%D1%8F%20%D0%B8%20%D1%86%D0%B2%D0%B5%D1%82%D0%BD%D0%B0%D1%8F%20(%22%D0%A2%D1%80%D0%B8%D0%BE%D0%B4%D1%8C%20%D0%9C%D0%BE%D0%B8%D1%81%D0%B5%D1%8F%20%D0%9A%D0%B8%D1%8F%D0%BD%D0%B8%D0%BD%D0%B0%22))


<*л. 189*>

*канонъ. въ понє(д). праꙁдьнꙑꙗ. нє(д). пѣ(с) / а҃. гла(с). в҃. ірмо(с). въ глѹбинѣ потоби*

Праꙁдьникъ всѧкꙑи намъ. процвь?ъ ѥсть въсиꙗвъ. хс҃съ иꙁ гроба. пасха бж҃иѧ дн(с)ь. пасха прѣчъстьнаѧ. 
южє чътѹщє покоищє обрѣтаѥмъ. всѧкоꙗ ꙁлобꙑ. иꙁбꙑвъшє хв҃омь въскрьсєниѥмь ⁘

> Праздник всякий нам процвел есть, возсияв, Христос из гроба: Пасха Божия днесь, Пасха пречестная, 
юже чтуще, покоище обретаем, всякоя злобы избывше Христовым воскресением. 

<*л. 189 об.*>

Ап(с)льскъ съборъ плєщєть. паскѹ прс҃тѫю. ꙗко иꙁбꙑвъ. июдєискъ ꙁависти. и тєкꙋщє приходѧть. иоанъ и пєтръ къ 
гробѹ хв҃ѹ. ѥгожє ѹчювъшє въскрьсъша. дивишасѧ въстанию ⁘

> Апостольск собор плещет Пасху пресвятую: яко избыв июдеиск зависти, и текуще приходят Иоанн и Петр 
ко гробу Христову; Егоже учювше воскресша, дивишася востанию. 

Бж҃иꙗ проповѣдьника пасхꙑи. и въскрьсєниѧ прѣсвѣтла. видѧщє бж҃иꙗ ап(с)ла. хв҃ꙑ ѹчєницѧ. радостию дш҃а 
оꙁариша си. имьжє х҃ъ ꙗвисѧ. радѹитєсѧ пасхꙑ. прьвѣє славьно давъ ⁘

> Божия проповедника Пасхи и воскресения пресветла видяще, божия апостола Христовы учениця, радостию 
душа озаришася, имже Христос явися, радуйтеся Пасхи прь(?)ее <*можєт опєчатка, читать "первее"?*> 
славно дав. 

*б(о)* Прѣвꙑшъши ꙗвисѧ чс҃та. всєи нєвидимѣи и видимѣи. приснодв҃о тварии. ꙁиждитєлѧ бо родила ѥси. ꙗкожє 
иꙁволи въплътитисѧ въ чрєвѣ твоємь. ѥгожє съ дрьꙁновєниѥмь. моли сп҃стисѧ дш҃амъ нашимъ ⁘

> *Богородичен*: Превышши явися Чиста всей невидимей и видимей, Приснодево, тварии: Зиждителя бо 
родила еси, якоже изволи воплотитися во чреве Твоем, Егоже со дерзновением моли, спастися 
душам нашим. 

*пѣ(с). г҃. ірмо(с). ѹтврьди насъ ⁘*

Очиститєсѧ свѣтло. и оꙁаритє. ѹчєниці хв҃и. бж҃иꙗми пѣ(с)ми. праꙁдьнѹющє хв҃у пасхѹ. анг҃ловꙑ ꙁрѧщє 
свѣтлꙑ одєжа ⁘

> Очиститеся светло и озарите ученици Христови Божиями песньми, празднующе Христову Пасху, 
ангеловы зряще светлы одежа. 

Горꙑ сладость нꙑнѣ исканѣтє. х҃съ бо въскрьслъ ѥсть иꙁ гроба. и пасхѹ вѣрꙋющимъ. ꙗко сътꙑ мєдвьнꙑ подалъ 
ѥсть ⁘

> Горы сладость ныне исканете: Христос бо воскресл есть из гроба, и Пасху верующим яко соты медвены подал есть.

Насꙑщъшєсѧ жєнꙑ ст҃ꙑꙗ мюро и сльꙁꙑ наподобиє радованиє въскрьсєниѧ и вєликѹ пасхꙋ проповѣдаахѹ ⁘

> Насыщшеся жены святыя, миро и слезы наподобие радование воскресения и велику Пасху проповедаху. 

*б(о)* Мариє ꙁлатаꙗ кадильницє. страстьнꙋю мою отъжєни скврьнѫ. и ѹтврьдні оканьнааго. приложєниими. 
льстиваго сѹпостата ⁘

> *Богородичен*: Марие, златая кадильнице, страстную мою отжени скврьну и утвердни окаяннаго приложениими 
льстиваго супостата.

*пѣ(с). д҃. ірмо(с). пришъствова отъ дв҃ꙑ нє ходатаи ⁘*

<*л. 190*>

Исплънисѧ. всѧ тварь лютѣ ꙗко ѹнꙑниꙗ. стратьми х҃вами. нъ бꙑ(с) дн(с)ь всѧ свѣтла. пасхѹ праꙁдьнѹющи. ꙗко 
ѹꙁрѣ иꙁ мрьтвꙑихъ г҃а ⁘

> Исполнися вся тварь люте яко уныния страстьми Христовыми, но бысть днесь вся светла, Пасху празднующи, 
яко узре из мертвых Господа. 

Ап(с)ли. крꙑющєсѧ досєлѣ нє бꙋдѣтє. иꙁидѣтє въпиющє. слава пасцѣ прѣст҃ѣи. ѹстави бо сѧ боѧꙁнь. ꙗко въскрьслъ 
єсть х҃съ. и мꙑ радѹѥмъсѧ ⁘

> Апостоли крыющеся доселе не будете, изыдете вопиюще: слава Пасце пресвятей, устави бо ся боязнь, яко 
 воскресл есть Христос, и мы радуемся. 

Истъкаша. съвꙑшънѧꙗ свѣтлости и дьньсь. одєжѫ въскрьсєниꙗ. радость рѹномъ жєнꙑ мꙋдрꙑꙗ. пасхѹ праꙁдьнѹюща. 
ибо прѣсташа сльꙁꙑи. и процвьтє радость ⁘

> Исткаша свышняя светлости и днесь одежу воскресения радость руном жены мудрыя, Пасху празднующа, ибо 
престаша слезы, и процвете радость. 

*б(о)* Мариѧ ѹбо. моисєєва дрєвлє поꙗашє. пѣ(с) побѣдьнѹю. бц҃а жє пасхѹ сп҃сєнѹю. хв҃о въскрьсєниє. поєть 
радѹющисѧ свѣтло ⁘

> *Богородичен*: Мария убо Моисеева древле пояше песнь победную, Богородица же Пасху спасеную, Христово 
воскресение, поет радующися светло.

*пѣ(с). є҃. ірмо(с). ходатаи б҃ѹ и чл(о)вкомъ ⁘*

Жрътвѹ самъ сѧ. оц҃єви привєдє іс҃є волєю. ꙗко сн҃ъ сꙑ славьнъ. тѣмьжє и въскрьслъ єси бж҃ьствомъ. ѭжє приꙗтъ 
плъть. и пасхѹ праꙁдьнѹємъ ⁘  

> Жертву Сам ся Отцеви приведе, Иисусе, волею, яко Сын сый славен, темже и воскресл еси Божеством, юже прият 
плоть, и Пасху празднуем. 

Прѣидє нощъ. страстіи скрьбьнаꙗ х҃а б҃а. и свѣтъ въсиѧлъ. паска иꙁ гроба б҃ъ нашъ. и ꙁємьнии съ ан҃глꙑи. 
дн(с)ь радѹютьсѧ ⁘

> Прейде нощь страстей скорбная Христа Бога, и свет восиял: Пасха из гроба Бог наш, и земнии со ангелы 
днесь радуются. 

Прѣидоша свѣтло. жєнамъ сльꙁꙑ на радость. и пєтръ отъврьжє. стѹдъ отъврьжєниꙗ вѣрою х҃вою. и играꙗ 
праꙁдьнѹють. паскѹ спс҃єнѹю ⁘ 

> Преидоша светло женам слезы на радость, и Петр отверже студ отвержения верою Христовою, и играя 
празднуют Пасху спасеную. 

Волєю на кр҃стѣ сн҃а ꙗко ꙁрѧщи висима. копиємь ѹтроба ти. бодома бѣстрастию б҃омт҃и. чиста нъ радѹєшисѧ. 
пасхою ѥго въскрьсєниѧ ⁘ 

> *Богородичен:* Волею на Кресте Сына яко зрящи висима, копием утроба Ти бодома бестрастию Богомати Чистая, 
но радуешися Пасхою Его воскресения. 

*пѣ(с). ѕ҃. ірмо(с). къ г҃ѹ отъ кита и ⁘*

Покоищє. славимъ х҃а б҃а страсти. сє бо бꙑваѥтъ ꙗвлєниє всємѹ мирꙋ. по сємъ бо ѥго въ плъти нє поꙁнаємъ. 
ꙗко б҃а жє поємъ. ащє и плъть носить ⁘  

> Покоище славим Христа Бога страсти, се бо бывает явление всему миру, по сем бо Его во плоти не познаем, 
яко Бога же поем, аще и плоть носит. 

<*л. 190 об.*>

Иꙁлиѧлъ ѥси. потокꙑ иꙁ б()жьствьнꙑихъ рєбръ. копиємь прободєнъ бꙑвъ. на кр()стѣ висимъ. имижє очисти. мира 
своєго водою и кръвию. и свѣтло праꙁдьнꙋємъ. пасхѹ твою ⁘ 

> Излиял еси потоки из божественых ребр, копием прободен быв, на Кресте висим, имиже очисти мира Своего 
водою и кровию, и светло праздьнуем Пасху Твою. 

О жєньско. кѹпьно пришъствиє сп҃сьноє. ѥжє съподобисѧ анг()льска видѣниѧ дн(с)ь. и коснѹшасѧ хв҃у. ногу 
ꙗко подобьнꙑи. и паскѹ вєсєлѧщєсѧ плєщѫть ⁘ 

> О женско купно пришествие спасное, еже сподобися ангельска видения днесь, и коснушася Христову ногу, 
яко подобный, и Пасху, веселящеся, плещут. 

*б(о)* Побѣжєнъ. адъ бꙑсть и погрѫжии въ ꙁємли. радꙋють жє сѧ. мьртви(чи) ижє въ гробѣхъ. въскр(ъ)съ бо хс҃ъ. 
съвъскрьшъ всѣхъ. и мати дв҃аꙗ пасхѹ плєщєть ⁘

> *Богородичєн*: Побежден ад бысть, и погружии в земли, радуют же ся мертвици иже во гробех, воскрес бо 
Христос, совоскрешь всех, и Мати Дева Пасху плещет.

*пѣ(с). ꙁ҃. ірмо(с). вѣтиѧ ꙗв ⁘*

Раꙁдрѹши. можєниє адово. и съвѧꙁалъ ѥси. врата и вєрѣꙗ съкрѹшъ. и расхꙑти єго съсѹдꙑ х҃є. крѣпостию си. 
поємъ пасхꙑ твоєꙗ побѣдꙑ ⁘  

> Разруши можение адово, и связал еси врата, и вереи сокрушь, и расхити его сосуды, Христе, крепостию Своею. 
Поем Пасхи Твоея победы. 

Вьсѧка. праꙁдьнѹєть. и радѹѥтьсѧ вєсєлѧщисѧ о тєбѣ. цр҃кꙑ твоєѧ сп҃сє. ꙗко въскрьсє иꙁ мр(ъ)твꙑихъ ꙗко б҃ъ. 
и расточилъ ѥси. врагꙑ крс҃тъмь своимь. намъ подавъ паскѹ ⁘  

> Всяка празднует и радуется, веселящися о Тебе, Церковь Твоя, Спасе, яко воскресе из мертвых, яко Бог, 
и расточил еси враги Крестом Своим, нам подав Пасху.

Радѹютьсѧ. мюроносица подобьно. ꙗко радостї бж҃иѧ. прьвѣє приимъша благодѣть. и сиꙗ абиє скоро ап(с)лъмъ 
проповѣдаша. и пасхѹ всємѹ мирѹ даръ принєсоша ⁘  

> Радуются мироносицы подобно, яко радости Божия первее приимша благодать, и сия абие скоро апостолом 
проповедаша, и Пасху всему миру дар принесоша. 

*б(о)* Тєкъша. мюроносица на гробъ. съ дв҃ою чс҃стою. и въ пєчали мѣсть обрѣтоша. радость ст҃ѫ. х҃а 
въскрьсъша. сърадоваахѹсѧ. мт҃ри г()ни. вєсєлѧщєсѧ ꙁѣло ⁘

> *Богородичен*: Текоша мироносицы на гроб с Девою Чистою, и в печали место обретоша радость святу: Христа 
воскресша, сорадовахуся Матери Господни, веселящеся зело.

*пѣ(с). и҃. ірмо(с). въ пєщи огньн ⁘*

Нємощию плътьною. ис҃є мои б҃є. съмрьти въкѹшаєши. б҃жиєю жє силою. въскрьсъ мрьтвꙑимъ подасть паскѹ прс҃тую. 
радоватисѧ намъ твоимь въстаниємъ ⁘  

> Немощию плотскою, Иисусе мой Боже, смерти вкушаеши, Божиею же силою, воскрес, мертвым подаст Пасху 
пресвятую, радоватися нам Твоим востанием. 

<*л. 191*>

Ꙗко начатъкъ праꙁдьникомъ. и всємъ дн҃ємъ. коньцъ пасха. праꙁдьнѹємъ вси. твоє въстаниѥ. плєщѫщє г҃и 
чюдєса. и съ ап(с)лꙑ вѣрно ти сѧ поклонимъ ⁘  

> Яко начаток праздником и всем днем конец Пасха, празднуем вси Твое востание, плещуще Господни чюдеса, 
и со апостолы верно Ти ся поклоним. 

Вьсѧ нова и таина. въ пасхꙋ г()ню. ꙗвишасѧ подобъно. клѧтва проклѧта бꙑ(с). жєньскаꙗ о нєи. радость бо 
жєнꙑ приѧлꙑ сѹть. и обновисѧ адамъ. и євга радѹѥтьсѧ ⁘

> Вся нова и таина в Пасху Господню явишася подобно: клятва проклята бысть женская о ней, радость бо жены 
прияли суть, и обновися Адам, и Ева радуется. 

*б(о)* Ижє дв҃ѣ марии. въ врьтѣпѣ ꙗвльсѧ. ѥстьствомъ нєтлѣньномь. и плачѫщасѧ. давъ радость бєсъмрьтьнѹ. 
и пасхѹ прст҃ѹю дн(с)ь. придє хс҃ъ иꙁ мрьтвꙑихъ. въскрьснѹвъ ⁘

> *Богородичен*: Иже Деве Марии в вертепе явлься естеством нетленным, и плачущася дав радость бессмертну 
и Пасху пресвятую днесь, прииде Христос из мертвых, воскреснув. 

*пѣ(с). ѳ҃. ірмо(с). ижє отъ б҃а б҃ъ слово ⁘*

Отъ б҃а б҃а слово. нєсъмѣсьно нєпрѣложьно. чл(о)вкѹ и бꙑвъша сн҃а. раꙁвѣ грѣха и скврьнꙑ всѧкоѧ. и плътию 
страдавъша. и адовꙋ раꙁдрѹшъша крѣпость. ꙗко б҃а въскрьсъша. пасхѹ праꙁдьнꙋимъ ⁘

> От Бога Бога Слово несмесно непреложно человеку и бывша сына разве греха и скверны всякия, и плотию 
страдавша, и адову разрушша крепость, яко Бога воскресша. Пасху празднуим. 

Апл()ско ꙁванїѥ. дрьꙁостию ликѹють. раꙁдрѹшъ июдєискъ. кровꙑ. страхъ чюдєсъ ꙗвлѧꙗ имъ. и проповѣдаꙗ 
скоро. въстаниѥ х҃а иꙁбавитєлѧ. праꙁдьновати пасхѹ вєсєлѧщєсѧ ⁘

> Апостольско звание дерзостию ликуют, разруш иудейск кровы страх, чюдес являя им и проповедая скоро 
востание Христа Избавителя, праздновати Пасху, веселящеся. 

Нꙑнѣ въꙁвѣститє всѣмъ. вєсєлиꙗ радость. жєнꙑ б҃о достоинꙑ ꙗсно. южє отъ б҃а приѧстє. ꙗко радѹитєсѧ вси. 
крьстиꙗнѣ правовѣрьни и людиє. и паскѹ г҃ню. плєщєтє всєлѧщєся ⁘

> Ныне возвестите всем веселия радость, жены богодостойны, ясно, юже от Бога приясте, яко радуйтеся вси 
христиане правоверни и людие, и Пасху Господню плещете, веселящеся. 

*б(о)* Саломи радѹєтьсѧ и марфа. и аньна такожє. мариꙗ магдалꙑньскаꙗ тврьдꙑни. съ двою марию бж҃иєю. 
плєщѹть пасхꙋ. ликованиє съставлѧющє свѣтло. съ нами жє поють. съ(т?)рѧшъшє хвалєниє ⁘

> *Богородичен*: Саломеа радуется, и Марфа, и Анна такоже, Мария Магдалинская твердыни, с Девою Мариею 
Божиею плещут Пасху, ликование составляще светло, с нами же поют (сотряшше?) хваление. 
