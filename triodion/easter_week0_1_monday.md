# В Светлый понедельник

Источник:

- 1 - [РГАДА Ф. 381. Оп. 1. Ед. хр. 137 / Триодь постная и цветная ("Триодь Моисея Киянина")](http://rgada.info/kueh/index2.php?str=381_1_137&name=%D0%A2%D1%80%D0%B8%D0%BE%D0%B4%D1%8C%20%D0%BF%D0%BE%D1%81%D1%82%D0%BD%D0%B0%D1%8F%20%D0%B8%20%D1%86%D0%B2%D0%B5%D1%82%D0%BD%D0%B0%D1%8F%20(%22%D0%A2%D1%80%D0%B8%D0%BE%D0%B4%D1%8C%20%D0%9C%D0%BE%D0%B8%D1%81%D0%B5%D1%8F%20%D0%9A%D0%B8%D1%8F%D0%BD%D0%B8%D0%BD%D0%B0%22))


<*л. 189*>

*канонъ. въ понє(д). праꙁдьнꙑꙗ. нє(д). пѣ(с) / а҃. гла(с). в҃. ірмо(с). въ глѹбинѣ потоби*

Праꙁдьникъ всѧкꙑи намъ. процвь?ъ ѥсть въсиꙗвъ. хс҃съ иꙁ гроба. пасха бж҃иѧ дн(с)ь. пасха прѣчъстьнаѧ. 
южє чътѹщє покоищє обрѣтаѥмъ. всѧкоꙗ ꙁлобꙑ. иꙁбꙑвъшє хв҃омь въскрьсєниѥмь ⁘

> Праꙁдник всякии нам процвєл єсть, восияв, Христос иꙁ гроба: Пасха Божия днєсь, Пасха прєчєстная, 
южє чтущє, покоищє обрєтаєм, всякоя ꙁлобꙑ иꙁбꙑвшє Христовꙑм воскрєсєниєм. 

<*л. 189 об.*>

Ап(с)льскъ съборъ плєщєть. паскѹ прс҃тѫю. ꙗко иꙁбꙑвъ. июдєискъ ꙁависти. и тєкꙋщє приходѧть. иоанъ и пєтръ къ 
гробѹ хв҃ѹ. ѥгожє ѹчювъшє въскрьсъша. дивишасѧ въстанию ⁘

> Апостольск собор плєщєт Пасху прєсвятую: яко иꙁбꙑв июдєиск ꙁависти, и тєкущє приходят Иоанн и Пєтр 
ко гробу Христову; Егожє учювшє воскрєсша, дивишася востанию. 

Бж҃иꙗ проповѣдьника пасхꙑи. и въскрьсєниѧ прѣсвѣтла. видѧщє бж҃иꙗ ап(с)ла. хв҃ꙑ ѹчєницѧ. радостию дш҃а 
оꙁариша си. имьжє х҃ъ ꙗвисѧ. радѹитєсѧ пасхꙑ. прьвѣє славьно давъ ⁘

> Божия проповєдника Пасхꙑ и воскрєсєния прєсвєтла видящє, божия апостола Христовꙑ учєниця, радостию 
душа оꙁаришася, имжє Христос явися, радуитєся Пасхꙑ прь(?)єє <*можєт опєчатка, читать "пєрвєє"?*> 
славно дав. 

*б(о)* Прѣвꙑшъши ꙗвисѧ чс҃та. всєи нєвидимѣи и видимѣи. приснодв҃о тварии. ꙁиждитєлѧ бо родила ѥси. ꙗкожє 
иꙁволи въплътитисѧ въ чрєвѣ твоємь. ѥгожє съ дрьꙁновєниѥмь. моли сп҃стисѧ дш҃амъ нашимъ ⁘

> *Богородичєн*: Прєвꙑшши явися Чиста всєи нєвидимєи и видимєи, Приснодєво, тварии: Зиждитєля бо 
родила єси, якожє иꙁволи воплотитися во чрєвє Твоєм, Егожє со дєрꙁновєниєм моли, спастися 
душам нашим. 

*пѣ(с). г҃. ірмо(с). ѹтврьди насъ ⁘*

Очиститєсѧ свѣтло. и оꙁаритє. ѹчєниці хв҃и. бж҃иꙗми пѣ(с)ми. праꙁдьнѹющє хв҃у пасхѹ. анг҃ловꙑ ꙁрѧщє 
свѣтлꙑ одєжа ⁘

> Очиститєся свєтло и оꙁаритє учєници Христови Божиями пєсньми, праꙁднующє Христову Пасху, 
ангєловꙑ ꙁрящє свєтлꙑ одєжа. 

Горꙑ сладость нꙑнѣ исканѣтє. х҃съ бо въскрьслъ ѥсть иꙁ гроба. и пасхѹ вѣрꙋющимъ. ꙗко сътꙑ мєдвьнꙑ подалъ 
ѥсть ⁘

> Горꙑ сладость нꙑнє исканєтє: Христос бо воскрєсл єсть иꙁ гроба, и Пасху вєрующим яко сотꙑ мєдвєнꙑ подал єсть.

Насꙑщъшєсѧ жєнꙑ ст҃ꙑꙗ мюро и сльꙁꙑ наподобиє радованиє въскрьсєниѧ и вєликѹ пасхꙋ проповѣдаахѹ ⁘

> Насꙑщшєся жєнꙑ святꙑя мюро и слєꙁꙑ наподобиє радованиє воскрєсєния и вєлику Пасху проповєдаху. 

*б(о)* Мариє ꙁлатаꙗ кадильницє. страстьнꙋю мою отъжєни скврьнѫ. и ѹтврьдні оканьнааго. приложєниими. 
льстиваго сѹпостата ⁘

> *Богородичєн*: Мариє, ꙁлатая кадильницє, страстную мою отжєни скврьну и утвєрдни окаяннаго приложєниими 
льстиваго супостата.

*пѣ(с). д҃. ірмо(с). пришъствова отъ дв҃ꙑ нє ходатаи ⁘*

<*л. 190*>

Исплънисѧ. всѧ тварь лютѣ ꙗко ѹнꙑниꙗ. стратьми х҃вами. нъ бꙑ(с) дн(с)ь всѧ свѣтла. пасхѹ праꙁдьнѹющи. ꙗко 
ѹꙁрѣ иꙁ мрьтвꙑихъ г҃а ⁘

> Исполнися вся тварь лютє яко унꙑния страстьми Христовꙑми, но бꙑсть днєсь вся свєтла, Пасху праꙁднующи, 
яко уꙁрє иꙁ мєртвꙑх Господа. 

Ап(с)ли. крꙑющєсѧ досєлѣ нє бꙋдѣтє. иꙁидѣтє въпиющє. слава пасцѣ прѣст҃ѣи. ѹстави бо сѧ боѧꙁнь. ꙗко въскрьслъ 
єсть х҃съ. и мꙑ радѹѥмъсѧ ⁘

> Апостоли крꙑющєся досєлє нє будєтє, иꙁидєтє вопиющє: слава Пасцє прєсвятєи, устави бо ся бояꙁнь, яко 
 воскрєсл єсть Христос, и мꙑ радуємся. 

Истъкаша. съвꙑшънѧꙗ свѣтлости и дьньсь. одєжѫ въскрьсєниꙗ. радость рѹномъ жєнꙑ мꙋдрꙑꙗ. пасхѹ праꙁдьнѹюща. 
ибо прѣсташа сльꙁꙑи. и процвьтє радость ⁘

> Исткаша свꙑшняя свєтлости и днєсь одєжу воскрєсєния радость руном жєнꙑ мудрꙑя, Пасху праꙁднующа, ибо 
прєсташа слєꙁꙑ, и процвєтє радость. 

*б(о)* Мариѧ ѹбо. моисєєва дрєвлє поꙗашє. пѣ(с) побѣдьнѹю. бц҃а жє пасхѹ сп҃сєнѹю. хв҃о въскрьсєниє. поєть 
радѹющисѧ свѣтло ⁘

> *Богородичєн*: Мария убо Моисєєва дрєвлє пояшє пєснь побєдную, Богородица жє Пасху спасєную, Христово 
воскрєсєниє, поєт радующися свєтло.

*пѣ(с). є҃. ірмо(с). ходатаи б҃ѹ и чл(о)вкомъ ⁘*

Жрътвѹ самъ сѧ. оц҃єви привєдє іс҃є волєю. ꙗко сн҃ъ сꙑ славьнъ. тѣмьжє и въскрьслъ єси бж҃ьствомъ. ѭжє приꙗтъ 
плъть. и пасхѹ праꙁдьнѹємъ ⁘  

> Жєртву Сам ся Отцєви привєдє, Иисусє, волєю, яко Сꙑн сꙑи славєн, тємжє и воскрєсл єси Божєством, южє прият 
плоть, и Пасху праꙁднуєм. 

Прѣидє нощъ. страстіи скрьбьнаꙗ х҃а б҃а. и свѣтъ въсиѧлъ. паска иꙁ гроба б҃ъ нашъ. и ꙁємьнии съ ан҃глꙑи. 
дн(с)ь радѹютьсѧ ⁘

> Прєидє нощь страстєи скорбная Христа Бога, и свєт восиял: Пасха иꙁ гроба Бог наш, и ꙁємнии со ангєлꙑ 
днєсь радуются. 

Прѣидоша свѣтло. жєнамъ сльꙁꙑ на радость. и пєтръ отъврьжє. стѹдъ отъврьжєниꙗ вѣрою х҃вою. и играꙗ 
праꙁдьнѹють. паскѹ спс҃єнѹю ⁘ 

> Прєидоша свєтло жєнам слєꙁꙑ на радость, и Пєтр отвєржє студ отвєржєния вєрою Христовою, и играя 
праꙁднуют Пасху спасєную. 

Волєю на кр҃стѣ сн҃а ꙗко ꙁрѧщи висима. копиємь ѹтроба ти. бодома бѣстрастию б҃омт҃и. чиста нъ радѹєшисѧ. 
пасхою ѥго въскрьсєниѧ ⁘ 

> *Богородичєн:* Волєю на Крєстє Сꙑна яко ꙁрящи висима, копиєм утроба Ти бодома бєстрастию Богомати Чистая, 
но радуєшися Пасхою Его воскрєсєния. 

*пѣ(с). ѕ҃. ірмо(с). къ г҃ѹ отъ кита и ⁘*

Покоищє. славимъ х҃а б҃а страсти. сє бо бꙑваѥтъ ꙗвлєниє всємѹ мирꙋ. по сємъ бо ѥго въ плъти нє поꙁнаємъ. 
ꙗко б҃а жє поємъ. ащє и плъть носить ⁘  

> Покоищє славим Христа Бога страсти, сє бо бꙑваєт явлєниє всєму миру, по сєм бо Его во плоти нє поꙁнаєм, 
яко Бога жє поєм, ащє и плоть носит. 

<*л. 190 об.*>

Иꙁлиѧлъ ѥси. потокꙑ иꙁ б()жьствьнꙑихъ рєбръ. копиємь прободєнъ бꙑвъ. на кр()стѣ висимъ. имижє очисти. мира 
своєго водою и кръвию. и свѣтло праꙁдьнꙋємъ. пасхѹ твою ⁘ 

> Иꙁлиял єси потоки иꙁ божєствєнꙑх рєбр, копиєм прободєн бꙑв, на Крєстє висим, имижє очисти мира Своєго 
водою и кровию, и свєтло праꙁдьнуєм Пасху Твою. 

О жєньско. кѹпьно пришъствиє сп҃сьноє. ѥжє съподобисѧ анг()льска видѣниѧ дн(с)ь. и коснѹшасѧ хв҃у. ногу 
ꙗко подобьнꙑи. и паскѹ вєсєлѧщєсѧ плєщѫть ⁘ 

> О жєнско купно пришєтствиє спаситєльноє, єжє сподобися ангєльска видєния днєсь, и коснушася Христову ногу, 
яко подобнꙑи, и Пасху, вєсєлящєся, плєщут. 

*б(о)* Побѣжєнъ. адъ бꙑсть и погрѫжии въ ꙁємли. радꙋють жє сѧ. мьртви(чи) ижє въ гробѣхъ. въскр(ъ)съ бо хс҃ъ. 
съвъскрьшъ всѣхъ. и мати дв҃аꙗ пасхѹ плєщєть ⁘

> *Богородичєн*: Побєждєн ад бꙑсть, и погружии в ꙁємли, радуют жє ся мєртвици ижє во гробєх, воскрєс бо 
Христос, совоскрєшь всєх, и Мати Дєва Пасху плєщєт.

*пѣ(с). ꙁ҃. ірмо(с). вѣтиѧ ꙗв ⁘*

Раꙁдрѹши. можєниє адово. и съвѧꙁалъ ѥси. врата и вєрѣꙗ съкрѹшъ. и расхꙑти єго съсѹдꙑ х҃є. крѣпостию си. 
поємъ пасхꙑ твоєꙗ побѣдꙑ ⁘  

> Раꙁруши можєниє адово, и свяꙁал єси врата, и вєрєи сокрушь, и расхити єго сосудꙑ, Христє, крєпостию Си. 
Поєм Пасхи Твоєя побєдꙑ. 

Вьсѧка. праꙁдьнѹєть. и радѹѥтьсѧ вєсєлѧщисѧ о тєбѣ. цр҃кꙑ твоєѧ сп҃сє. ꙗко въскрьсє иꙁ мр(ъ)твꙑихъ ꙗко б҃ъ. 
и расточилъ ѥси. врагꙑ крс҃тъмь своимь. намъ подавъ паскѹ ⁘  

> Всяка праꙁднуєт и радуєтся, вєсєлящися, о Тєбє Цєрковь Твоя, Спасє, яко воскрєсє иꙁ мєрвтвꙑх, яко Бог, 
и расточил єси враги Крєстом Своим, нам подав Пасху.

Радѹютьсѧ. мюроносица подобьно. ꙗко радостї бж҃иѧ. прьвѣє приимъша благодѣть. и сиꙗ абиє скоро ап(с)лъмъ 
проповѣдаша. и пасхѹ всємѹ мирѹ даръ принєсоша ⁘  

> Радуются мироносицꙑ подобно, яко радости Божия пєрвєє приимша благодать, и сия абиє скоро апостолом 
проповєдаша, и Пасху всєму миру дар принєсоша. 

*б(о)* Тєкъша. мюроносица на гробъ. съ дв҃ою чс҃стою. и въ пєчали мѣсть обрѣтоша. радость ст҃ѫ. х҃а 
въскрьсъша. сърадоваахѹсѧ. мт҃ри г()ни. вєсєлѧщєсѧ ꙁѣло ⁘

> *Богородичєн*: Тєкоша мироносицꙑ на гроб с Дєвою Чистою, и в пєчали мєсто обрєтоша радость святу: Христа 
воскрєсша, сорадовахуся Матєри Господни, вєсєлящєся ꙁєло.

*пѣ(с). и҃. ірмо(с). въ пєщи огньн ⁘*

Нємощию плътьною. ис҃є мои б҃є. съмрьти въкѹшаєши. б҃жиєю жє силою. въскрьсъ мрьтвꙑимъ подасть паскѹ прс҃тую. 
радоватисѧ намъ твоимь въстаниємъ ⁘  

> Нємощию плотскою, Иисусє мои Божє, смєрти вкушаєши, Божиєю жє силою, воскрєс, мєртвꙑм подаст Пасху 
прєсвятую, радоватися нам Твоим востаниєм. 

<*л. 191*>

Ꙗко начатъкъ праꙁдьникомъ. и всємъ дн҃ємъ. коньцъ пасха. праꙁдьнѹємъ вси. твоє въстаниѥ. плєщѫщє г҃и 
чюдєса. и съ ап(с)лꙑ вѣрно ти сѧ поклонимъ ⁘  

> Яко начаток праꙁдником и всєм днєм конєц Пасха, праꙁднуєм вси Твоє востаниє, плєщущє Господни чюдєса, 
и со апостолꙑ вєрно Ти ся поклоним. 

Вьсѧ нова и таина. въ пасхꙋ г()ню. ꙗвишасѧ подобъно. клѧтва проклѧта бꙑ(с). жєньскаꙗ о нєи. радость бо 
жєнꙑ приѧлꙑ сѹть. и обновисѧ адамъ. и євга радѹѥтьсѧ ⁘

> Вся нова и таина в Пасху Господню явишася подобно: клятва проклята бꙑть жєнская о нєи, радость бо жєнꙑ 
прияли суть, и обновися Адам, и Ева радуєтся. 

*б(о)* Ижє дв҃ѣ марии. въ врьтѣпѣ ꙗвльсѧ. ѥстьствомъ нєтлѣньномь. и плачѫщасѧ. давъ радость бєсъмрьтьнѹ. 
и пасхѹ прст҃ѹю дн(с)ь. придє хс҃ъ иꙁ мрьтвꙑихъ. въскрьснѹвъ ⁘

> *Богородичєн*: Ижє Дєвє Марии в вєртєпє явлься єстєством нєтлєннꙑм, и плачущася дав радость бєссмєртну 
и Пасху прєсвятую днєсь, приидє Христос иꙁ мєртвꙑх, воскрєснув. 

*пѣ(с). ѳ҃. ірмо(с). ижє отъ б҃а б҃ъ слово ⁘*

Отъ б҃а б҃а слово. нєсъмѣсьно нєпрѣложьно. чл(о)вкѹ и бꙑвъша сн҃а. раꙁвѣ грѣха и скврьнꙑ всѧкоѧ. и плътию 
страдавъша. и адовꙋ раꙁдрѹшъша крѣпость. ꙗко б҃а въскрьсъша. пасхѹ праꙁдьнꙋимъ ⁘

> От Бога Бога Слово нєсмєсно нєпрєложно чєловєку и бꙑвша сꙑна раꙁвє грєха и сквєрнꙑ всякия, и плотию 
страдавша, и адову раꙁрушша крєпость, яко Бога воскрєсша. Пасху праꙁднуим. 

Апл()ско ꙁванїѥ. дрьꙁостию ликѹють. раꙁдрѹшъ июдєискъ. кровꙑ. страхъ чюдєсъ ꙗвлѧꙗ имъ. и проповѣдаꙗ 
скоро. въстаниѥ х҃а иꙁбавитєлѧ. праꙁдьновати пасхѹ вєсєлѧщєсѧ ⁘

> Апостольско ꙁваниє дєрꙁостию ликуют, раꙁруш иудєиск кровꙑ страх, чюдєс являя им и проповєдая скоро 
востаниє Христа Иꙁбавитєля, праꙁдновати Пасху, вєсєлящєся. 

Нꙑнѣ въꙁвѣститє всѣмъ. вєсєлиꙗ радость. жєнꙑ б҃о достоинꙑ ꙗсно. южє отъ б҃а приѧстє. ꙗко радѹитєсѧ вси. 
крьстиꙗнѣ правовѣрьни и людиє. и паскѹ г҃ню. плєщєтє всєлѧщєся ⁘

> Нꙑнє воꙁвєститє всєм вєсєлия радость, жєнꙑ богодостоинꙑ, ясно, южє от Бога приястє, яко радуитєся вси 
христианє правовєрни и людиє, и Пасху Господню плєщєтє, вєсєлящєся. 

*б(о)* Саломи радѹєтьсѧ и марфа. и аньна такожє. мариꙗ магдалꙑньскаꙗ тврьдꙑни. съ двою марию бж҃иєю. 
плєщѹть пасхꙋ. ликованиє съставлѧющє свѣтло. съ нами жє поють. съ(т?)рѧшъшє хвалєниє ⁘

> *Богородичєн*: Саломєа радуєтся, и Марфа, и Анна такожє, Мария Магдалинская твєрдꙑни, с Дєвою Мариєю 
Божиєю плєщут Пасху, ликованиє составлящє свєтло, с нами жє поют (сотряшшє?) хвалєниє. 
