
## В Светлую субботу
 
Источники:

- 1 - [РГАДА Ф. 381. Оп. 1. Ед. хр. 137 / Триодь постная и цветная ("Триодь Моисея Киянина")](http://rgada.info/kueh/index2.php?str=381_1_137&name=%D0%A2%D1%80%D0%B8%D0%BE%D0%B4%D1%8C%20%D0%BF%D0%BE%D1%81%D1%82%D0%BD%D0%B0%D1%8F%20%D0%B8%20%D1%86%D0%B2%D0%B5%D1%82%D0%BD%D0%B0%D1%8F%20(%22%D0%A2%D1%80%D0%B8%D0%BE%D0%B4%D1%8C%20%D0%9C%D0%BE%D0%B8%D1%81%D0%B5%D1%8F%20%D0%9A%D0%B8%D1%8F%D0%BD%D0%B8%D0%BD%D0%B0%22))

<*л. 198 об.*>
 
*въ сꙋботѹ ⁘ кано(н). гла(с). ꙁ҃. пѣ(с). а҃. ірмо(с) поимъ г҃у погрꙋ ⁘* 

Да праꙁдьнѹѥть всь. народъ хв҃о въскрьсєнїє. побѣдьнѫю пѣ(с). въспѣваꙗ ѥмѹ. ꙗко прослависѧ ⁘ 

> Да праꙁднуєт вєсь народ Христово воскрєсєниє, побєдную пєснь воспєвая Ему, яко прославися. 

Старѣишиї дн(с)ь. и сп҃сєнꙑи въскрьсєниѧ. въ нєжє всѧ тварь. въста съ х()мь. пѣ(с)ми почътѣмъ ⁘

> Старєйший днєсь и спасєнꙑй воскрєсєния, в нєжє вся тварь воста со Христом, пєсньми почтим.

Врата мѣдѧна адѹ. съкрѹшивъ г҃и. въскрьсє отъ гроба. въскрѣсивъ адама. ꙗко всємогꙑи ⁘ 

> Врата мєдна ада сокрушив, Господи, воскрєсє от гроба, воскрєсив Адама, яко Всємогий.

*б(о)* Бж҃иꙗ мт҃и радꙋисѧ. сн҃а своєго х҃а. иꙁ гроба видѧщи. помолимъсѧ въинѫ ꙁа нꙑ къ нємѹ. отъ всєѧ 
напастии. иꙁбави нꙑи прч()ста ⁘

> *Богородичєн*: Божия Мати, радуйся, сꙑна Своєго Христа иꙁ гроба видящи, помолися вꙑну ꙁа нꙑ к Нєму, 
от всєя напасти иꙁбавити нꙑ, Прєчистая.
 
*пѣ(с). г҃. ірмо(с). ѹтврьжии словомь си ⁘* 

Словєсьнѫю. дх҃вьною цѣлъвию. пѣсньно въскрьсєниє. поющє въꙁопиємъ. пасха наша єсть х҃ъ. съвъскрѣсивꙑи всє(го) 
мира. ꙗко млс()рдъ ⁘

> Словєсную духовною цєловию (от цєлованиє=привєтствиє?) пєснєно воскрєсєниє поющє воꙁопиєм: Пасха наша єсть 
Христос, совоскрєсивꙑй всєго мира, яко милосєрд.

Съшъдꙑи. въ адова жилища. и мрьтвꙑꙗ отътꙋдꙋ. въскрѣшъ ꙗко всємогꙑи. въꙁдвигни мєнє. отъ страстии щєдрє. 
ѥдинє чл(о)вколюбьчє ⁘

> Сошєдꙑй во адова жилища и мєртвꙑя оттуду воскрєшь яко всємогий, воꙁдвигни мєнє от страстєй, Щєдрє, 
Единє чєловєколюбчє.

Поглътивъ. адъ тєбє щєдрꙑи. ѹжасъсѧ <*л. 199*> дивьнꙑи плъти твоѥѧ. отъпѹсти отъ сєбє. адама ослѹшаниємь. 
прѣльщєна славою бж҃ьства ⁘

> Поглотив ад Тєбє, Щєдрꙑй, ужасєся дивнꙑй плоти Твоєя, отпусти от сєбє Адама, ослушаниєм прєльщєна 
славою божєства.

*б(о)* Ꙗко чюдьно. творьцю тѧ дв҃ою. тако х҃ъ отъ гроба въскрьсє. обꙋидє бо пєчать. прѣбꙑсть нєврѣжєна. 
тѣмь жє б҃омт҃и. ликѹи радѹющїсѧ ⁘

> *Богородичєн*: Яко чюдно Творцу Тя Дєвою, тако Христос от гроба воскрєсє, обуидє бо пєчать, прєбꙑсть 
нєврєждєна. Тємжє, Богомати, ликуй, радующися.
 
*пѣ(с). д҃. ірмо(с). покрꙑла ѥсть нб҃са добр ⁘* 

Всѣхъ праꙁдьникъ свѣтлѣишѫ. ꙗко сл()нцє ꙁвѣꙁдъ. пасхѫ плєщющє вєликѹю. о боꙁѣ просвѣтимъсѧ ⁘

> Всєх праꙁдников свєтлєйшу, яко солнцє ꙁвєꙁд, Пасху поющє вєликую, о Боꙁє просвєтимся.

Ада попьравъ г҃ь. въскрьсє отъ гроба. въсиѧвъ мирѹ жїꙁнь. бєс коньца х҃є б҃є ⁘ 

> Ада поправ Господь, воскрєсє от гроба, воꙁсияв миру жиꙁнь бєꙁ конца, Христє Божє.

Ꙗко отъ ѥгюпта. лютꙑи работꙑ и вѣрьнии. съмрьти иꙁб(ꙑ)въшє. вєсєлиѥмь пасху г҃нѫ праꙁдьнуїмъ ⁘ 

> Яко от Египта лютой работꙑ и, вєрнии, смєрти иꙁбꙑвшє, вєсєлиєм Пасху Господню праꙁднуим.

Мт()рьмъ въистинѹ. бєꙁмѫжънаꙗ бц҃є радѹисѧ. въскрьсєниємь ти сн҃а. молѧщисѧ сп()стисѧ намъ ⁘

> *Богородичєн*: Матєрєм воистину бєꙁмужная Богородицє, радуйся воскрєсєниєм Твоєго Сꙑна, молящися 
спастися нам.
 
*пѣ(с). є҃. ірмо(с). ѹ/трьнюющє х҃є на хв ⁘* 

Въскрьсєниѧ сь. д()нь съврьшающє. вѣрьно просвѣтимъсѧ. б҃жїѥмь праꙁдьникъмь. пасхѹ чс҃стьнѹю г҃у 
творѧщє ⁘

> Воскрєсєния сє дєнь совєршающє, вєрно просвєтимся Божиим праꙁдником, Пасху чєстную Господу творящє.

Съшъдъ въ адъ. и съмрьть ѹмрьщвъ. въскрьсєниѥ всѣмъ. х҃є пѫтьсъстворь. начальничє жиꙁни въскрьсєниѧ ⁘

> Сошєд во ад и смєрть умєрщвь, воскрєсєниє всєм, Христє, путєсотворь, Начальничє жиꙁни воскрєсєния.

Наставъшии дн҃ь. въсиꙗвъ и пасхѹ. просвѣти всє(го) мира. нєтлѣниємь. въ сїи бо х҃ъ. иꙁ мьртвꙑихъ въсиѧ ⁘

> Наставший дєнь воꙁсияв и Пасху, просвєти всєго мира нєтлєниєм: в сий бо Христос иꙁ мєртвꙑх воꙁсия.

*б(о)* Зьрѧщи отъ гроба. х҃а бц҃а. радꙋєтьсѧ ꙗко мт҃и. приносѧщи мл҃твѹ. о поющиихъ тѧ. въинѫ прч҃ста ⁘

> *Богородичєн*: Зрящи от гроба Христа, Богородица радуєтся яко Мати, приносящи молитву о поющих Тя 
вꙑну, Прєчистая.
 
*пѣ(с). ѕ҃. ірмо(с). иѡна. и чрѣва / адова въпиѧшє ⁘* 

Въпиємъ ти. съ бж҃иѥмь пр(о)рокомь ꙗко съпѧи. г҃ь <*л. 199 об.*> въскрьсє. славьно отъ гроба. жиꙁнь намъ 
подавъ вѣчънꙋю ⁘

> Вопиєм Ти с Божиим пророком: яко спяй, Господь воскрєсє славно от гроба, жиꙁнь нам подав вєчную.

Придѣтє вси. дш()ънꙑꙗ храминꙑи. ѹкрашънє благодѣꙗниими. почътѣмъ пасхꙋ. и вѣрно х҃а приимємъ ⁘

> Приидитє вси, душєвнꙑя храминꙑ украшєнꙑ благодєяньми, почтєм Пасху, и вєрно Христа приимєм.

Пришъдꙑи събраномъ ст҃ꙑмъ. ѹчєникомъ ти. и давъ имъ мира. и и нꙑ своꙗ си рабꙑ. ѹмири ꙗко б҃ъ. и сп҃си 
блажє ⁘

> Пришєдꙑй собранꙑм святꙑм учєником Твоим, и дав им мир, и нꙑ, Своя си рабꙑ, умири, яко Бог, и спаси, Блажє.

*б(о)* Мт҃и бж҃иѧ. прс҃таꙗ дв()цє. въскрьсєниѥмь. сн҃а ти радѹисѧ. х҃а б҃а нашєго. и молимъсѧ вꙑнѹ. 
сп҃стисѧ намъ ⁘

> *Богородичєн*: Мати Божия Прєсвятая Дєвицє, воскрєсєниєм Сꙑна Твоєго, радуйся, Христа Бога нашєго, 
и молимся вꙑну спастися нам.
 
*пѣ(с). ꙁ҃. ірмо(с). пєщъ горꙋщѫ похла ⁘* 

Пасха тържъство. праꙁднѹимъ вѣрнии. пасха обновлєниє. всѣмъ сп҃сєниє. вънюжє въскрьсє. х҃ъ иꙁ гроба б҃ъ 
оц҃ъ наших ⁘

> Пасха торжєство, праꙁднуим вєрнии, Пасха обновлєниє, всєм спасєниє, в нюжє воскрєсє Христос иꙁ гроба, 
Бог отєц наших.

Придѣтє дш҃ъ нашєѧ. двьри вѣрьнии вѣньчаимъ. цвѣтъци благовѣриѧ. бж҃ию пасхꙋ творѧщє. и х҃а въспѣвающє. 
бл҃нъ б҃ъ оц҃ъ ⁘

> Приидитє душ нашєя двєри, вєрнии, вєнчаим цвєтцꙑ благовєрия, Божию Пасху творящє и Христа воспєвающє: 
благословєн Бог отєц...

Бж҃ии ап(с)ли. иꙁ гроба х҃а. видѣша и въꙁдрад(о)вашасѧ. радостию вєликою ꙁѣло. въспѣвающє бл҃нъ б҃ъ оц҃ъ ⁘

> Божии апостоли иꙁ гроба Христа видєша и воꙁрадовашася радостию вєликою ꙁєло, воспєвающє: благословєн 
Бог отєц...

*б(о)* Радѹисѧ мт҃и и дв҃о. бж҃иꙗ отроковицє мр()иє. вєсєлисѧ въскрьсєниє. творѧщи сн҃а своѥго. ѥгожє 
моли нєпрѣстаньно. сп҃сти рабꙑ твоѧ ⁘

> *Богородичєн*: Радуйся Мати и Дєво, Божия Отроковицє Мариє, вєсєлися, воскрєсєниє творящи Сꙑна Своєго, 
Егожє моли нєпрєстанно спасти рабꙑ Твоя.
 
*пѣ(с). и҃. ірмо(с). ѥдиного бєꙁначалн ⁘* 

Свѣтисѧ дн(с)ь. всѧкꙑи народє. ꙗко св(ѣ)тъ ти х҃ъ отъ гроба. въсиѧлъ стѣнꙑи съмрьтьнꙑꙗ раꙁврьгъ. тѣмь 
тѧ прїсно прѣвъꙁносимъ ⁘

> Свєтися днєсь, всякий народє, яко свєт Ти Христос от гроба воꙁсиял стєнꙑ смєртнꙑя раꙁвєрг, тєм Тя 
присно прєвоꙁносим...

Хс҃ъ въскрьслъ ѥсть. сп҃сьнаꙗ пасха. вєсєлиє вѣчъноє всѣмъ. ликѹющє въꙁъпиємъ. бєспрѣстании. поитє и 
прѣвъꙁно ⁘

> Христос воскрєсл єсть, Спасная Пасха, вєсєлиє вєчноє всєм, ликующє воꙁопиєм бєспрєстании: пойтє и 
прєвоꙁноситє...

Напитѣимъсѧ. видѣниѧ пасхо<*л.200*>ю. на вꙑсокахъ въꙁлєгшє трѧпєꙁахъ. дх҃овьнахъ и свѣтло въпиющє. 
поитє бл҃тє ⁘

> Напитаимся видєния Пасхою, на вꙑсоких воꙁлєгшє трапєꙁах духовнꙑх, и свєтло вопиющє: пойтє, благословитє...

*б(о)* Бо҃блажєнаꙗ. прс҃таꙗ дв()цє. сн҃а своєго въскр(ь)сєниѥмь сѧ красиши. и просигоѧ всємѹ мирѹ. 
надєжє ꙁємьнꙑимъ. тѣмь тѧ поємъ въ вѣкꙑи всѧ ⁘

> *Богородичєн*: Богоблажєная Прєсвятая Дєвицє, Сꙑна Своєго воскрєсєниєм ся красиши, и просигоя всєму миру, 
Надєждє ꙁємнꙑм, тєм Тя поєм во вєки вся.
 
*пѣ(с). ѳ҃. ірмо(с)./ * 

Тѧ прс҃тѫю. мт()рь и дв҃ѫ. ꙗжє нєвъмѣстим(о) слово въ чрєво въмѣщъши. и рожъшии плътию. пѣ(с)ми тѧ 
чиста вєличаѥмъ ⁘

> *Ирмос: Тя Прєсвятую Матєрь и Дєву, яжє нєвмєстимо Слово во чрєво вмєщши и рождши плотию, пєсньми Тя, 
Чистая, вєличаєм.*

Ст҃ѹю пасху гн()ю. паскѹ праꙁдънꙋющє вси. вєсєлимъсѧ бж҃иими пѣ(с)ми. иꙁ гроба х҃а поющє вєличаѥмъ ⁘ 

> Святую Пасху Господню, Пасху праꙁднующє вси, вєсєлимся Божиими пєсньми, иꙁ гроба Христа поющє, вєличаєм. 

Тꙑ въскрѣсилъ ѥси. адама падъшааго. тꙑ обновилъ ѥси мира. въстаниѥмь ти сп҃сє нашъ. тѧ прѣстаньно ꙁємьнии. 
пѣми вєличаємъ ⁘

> Тꙑ воскрєсил єси Адама падшаго, Тꙑ обновил єси мир востаниєм Твоим, Спасє наш. Тя нєпрєстанно ꙁємнии 
пєсньми вєличаєм.

Тꙑ исъкрѹшилъ ѥси. вр(а)та съмрьтьнаѧ. адовьска жилища. въскр(ь)сєниємь си источи. тѧ хвалѧщє х҃є пѣ(с)мї 
въꙁвєличимъ ⁘

> Тꙑ сокрушил єси врата смєртная, адова жилища, воскрєсєниєм Своим источи. Тя хвалящє, Христє, пєсньми 
воꙁвєличим.

*(б)* Радѹисѧ влд()чицє помощъницє всєго мира. сн҃а своѥго въскр(ь)сєниѥмь. сп҃са и б҃а нашєго. и помолисѧ 
ѥмѹ о дш҃ахъ нашихъ ⁘

> Радуйся, Владꙑчицє, Помощницє всєго мира, Сꙑна Своєго воскрєсєниєм, Спаса и Бога нашєго. И помолися Ему 
о душах наших.