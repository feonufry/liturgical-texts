
## В Светлую пятницу
 
 Источник:
 
 - 1 - [РГАДА Ф. 381. Оп. 1. Ед. хр. 137 / Триодь постная и цветная ("Триодь Моисея Киянина")](http://rgada.info/kueh/index2.php?str=381_1_137&name=%D0%A2%D1%80%D0%B8%D0%BE%D0%B4%D1%8C%20%D0%BF%D0%BE%D1%81%D1%82%D0%BD%D0%B0%D1%8F%20%D0%B8%20%D1%86%D0%B2%D0%B5%D1%82%D0%BD%D0%B0%D1%8F%20(%22%D0%A2%D1%80%D0%B8%D0%BE%D0%B4%D1%8C%20%D0%9C%D0%BE%D0%B8%D1%81%D0%B5%D1%8F%20%D0%9A%D0%B8%D1%8F%D0%BD%D0%B8%D0%BD%D0%B0%22))
 
<*л. 196 об.*> 
 
*въ пѧтъкъ. кано(н) гла(с). ѕ҃. пѣ(с). а҃. ірмо(с) / ※ ꙗко по сѹхѹ ходивъ и()ль. по.{.бѣ.}ꙁдьнѣ стопа ⁘* 

Праꙁдьникъ шєстꙑи намъ. прославимъ хв҃а въстаниѧ. и пасха чъстьнаꙗ. имьжє сп҃саѥмъсѧ. б҃ѹ побѣдьнѹю пѣ(с). 
въспоющє ємꙋ ⁘

> Праздник шестый нам прославим Христова востания, и Пасха честная, имже спасаемся, Богу победную песнь 
воспоюще Ему.

Ꙗко крѣпъкъ въ браньхъ. и силъ ис҃ъ г҃ь. мрьтвьство нашє. на жиꙁнь прѣложи. ѹмръ и погрєбєнъ и въскрьсє. 
пасха триднєвьнъ ⁘

> Яко крепок во бранех, и сил Иисус Господь, мертвость нашу на жизнь преложи: умер, и погребен, и воскресе, 
Пасха, тридневен.

Нꙑнѣ вєсєлѧтьсѧ жєнꙑ нємощънꙑꙗ. ѹчєникъ жє криєтьсѧ. многочъстьнꙑи ликъ. и євга приѥмьєть. радостии 
бл()говѣщєниꙗ хв҃а. паскѹ прс()тѫю ⁘

> Ныне веселятся жены немощныя, ученик же крыется многочестный лик, и Ева приемлет радости благовещения 
Христова, Пасху пресвятую.

Въсплєщи всѧ тв(а)рии радостьно. х҃во въстаниє. и паскѹ чъстьнѹю. и да поѥть дн(с)ь свѣтло. дв()ѹ чс҃тꙋю. 
ꙗко ꙁастѹпьницѫ нашѫ ⁘

> *Богородичен*: Восплещи вся тварь радостно Христово востание и Пасху честную, и да поет днесь светло 
Деву Чистую, яко Заступницу нашу.
 
*пѣ(с). г҃. ірмо(с) ⁘ / нѣсть ст҃а ꙗкожє тꙑ г()и бж()є мои ⁘* 

Нѣсть ст҃а ꙗко жє тꙑ. г҃и б҃є мои. попьравъи съмрьть. триднєвьно погрєбєнъ. и въскрѣсивъ адама. славити ти 
паскѹ прс()тѫю ⁘

> Несть свят якоже Ты, Господи Боже мой, поправый смерть, тридневно погребен, и воскресив Адама славити Твою 
Пасху пресвятую.

Нѣсть мл(о)стива. ꙗкожє тꙑ приꙁвавꙑи пєтра. къ жєнамъ ст҃амъ. видѣти радость пасхꙑи. боꙗщѫмѹсѧ тєбє. 
грѣхомъ отъврьжєниѧ ⁘

> Несть милостива якоже Ты, призвавый Петра к женам святым видети радость Пасхи, боящемуся Тебе грехом 
отвержения.

Нѣсть мл(о)срда. ꙗкожє тꙑ вл҃дко б҃є мои п(о)давъ радость мюро<*л. 197*>носицамъ жєнамъ и раꙁдѹшъ ѥвгѫ 
отъ ѹꙁъ тьмница. да пасхѹ поєть рода ⁘

> Несть милосерда якоже Ты, Владыко Боже мой, подав радость мироносицам женам и разреш Еву от уз темницы, 
да Пасху поет рода.

*б(о)* Бл()годѣть. бж҃иꙗ ти чс҃та. бц҃є г҃жє. сиѧєть въ мирѣ. ꙗко сл()нцє свѣтло. всєго рода ꙁємьна. на 
радость ꙁовѫщи гн()ѫ. паскѹ праꙁдьновати ⁘

> *Богородичен*: Благодать Божия Твоя, Чистая Богородице Госпоже, сияет в мире, яко солнце светло всего рода 
земна, на радость зовущи Гсподню Пасху праздновати.   
 
*пѣ(с). д҃. ірмо(с) ⁘ х҃съ мнѣ сила. б҃ъ ⁘* 

Вєчєръ въдворисѧ намъ. рꙑданиє и плачъ. крьстъмь и съмрьтию. хв҃и плътию ѹмръшѫ. чл(о)вчами рѹками. 
нъ ѹтро въскрьсъшѫ. радѹємъсѧ пасцѣ ѥго ⁘

> Вечер водворися нам рыдание и плач крестом и смертию, Христови плотию умершу человечами руками, 
но утро, воскресшу, радуемся Пасце Его.

Ꙗвисѧ прьвѣє. отъ мрьтвꙑихъ въскрьсъ. и жнє ꙗжє. ꙁ҃.мь. иꙁгнано бꙑсть д()хъ. тꙑ бо пришъствиѥ. на гробъ 
паска бꙑ(с) ⁘

> Явися первее, от мертвых воскрес, из неяже седмь изгнано бысть духов, Ты бо пришествие на гроб Пасха бысть. 

Ѹчєница събирають. раꙁбѣгъшє дрєвлє. жєньскою вѣстию. радостьною. и пасхѹ видѧть. х҃а ѥдинънадєсѧтє 
кѹпьно. въ ѥлєоньстѣ горѣ свѣтло ⁘

> Ученицы собирают разбегше древле женскою вестию радостною и Пасху видят - Христа, едононадесяте купно 
во Елеонстей горе светло.

*б(о)* Мариꙗ радѹютьсѧ. и аньна кѹпно. и саломї и марфа. иѡсифъ въкѹпѣ и никодимъ. ст҃ою дв҃ою. праꙁдьнѹющє 
паскꙋ хв҃ѹ ⁘

> *Богородичен*: Мария радуются, и Анна купно, и Саломия, и Марфа, Иосиф вкупе и Никодим, Святою Девою 
празднующи Пасху Христову. 

*пѣ(с). є҃. ірмо(с). бж҃иѥмь ти свѣтъмь ⁘*

Бж҃ию пасхѹ твоѭ блажє. поють вси коньци. ꙗко съмрьть съврьжє. и съвъскрѣси всѧ. въскрьсъ сп҃сє вѣрою ти 
словєси. вѣровавъшє дрєвлє ⁘

> Божию Пасху Твою, Блаже, поют вси концы: яко смерть сверже и совоскреси вся, воскрес, Спасе, верою Твоему 
словеси веровавше древле.

Свѣтъ въсиꙗ въ твои слово бж҃їѥ. въ тьмьнꙑихъ съмрьти странъ. мракъ прогнасѧ. и съвѧꙁнии дрєвлнии. и сльпшє
въскорѣ. ꙗвиша многꙑимь. пасхꙋ плєщущє свѣтло ⁘

> Свет возсия во Твоих, Слово Божие, в темных смерти странах, мрак прогнася, и связании древле и слъпше 
вскоре явиша многим, Пасху плещуще светло. <*слъпати = прыгать, скакать*>

Мюроносица прѣжє х҃а. отъ гроба въскрьсъша видѧща. радостию и страхомь. бѣжа дрьжимꙑи. имьжє х҃съ 
подобьно. радованиє дасть. пасхѹ апл҃мъ бл҃говѣстовашє ⁘

> Мироносицы прежде Христа от гроба воскресша видяще, радостию и страхом бежаша держимии, имже Христос 
подобно радование даде, Пасху апостолом благовествоваше.

*б(о)* Въ нєприкосновєнѣ и дивьнѣ. радости бꙑ(с) <*л. 197 об.*> бц҃є. пасхѹ видѣвъши. х҃а иꙁ мрьтвꙑихъ. 
копиємь въистинѹ. бодома абиє пєчалию. ѧжє проидє ср()дцє твоѥ ꙗвѣ ⁘

> *Богородичен*: В неприкосновенней и дивней радости бысть, Богородице, Пасху видевши, Христа из мертвых, 
копием воистину бодома абие печалию, яже пройде сердце Твое яве.

*пѣ(с). ѕ҃. ірмо(с)./ житиискаго морѧ. въꙁдвиꙁаѥма ⁘*

Пєтръ ловлѧашє рꙑбꙑ. съ инѣми ѹчєникꙑ. въсѹє трѹжъшєсѧ. х҃а бо оставиша кѹпьно. тъжє самъ въскрьсє. 
и наплънї въ мрѣжа. паскѹ подасть ⁘

> Петр ловляше рыбы со инеми ученики, всуе труждшеся, Христа бо оставиша купно, Тойже Сам воскресе, 
и наполни мрежи, Пасху подаде.

Придє къ дрѹгомъ си. ꙁатворєнами двьрьми. кажа си въскрьсєниѥ. и подасть миръ и радость. паскѹ ти проповѣдати. 
и въстаниѥ сп()сє. ꙁаповѣдавъ ⁘

> Прииде к другом Своим, затвореным дверем, показуя Свое воскресение, и подаде мир и радость, Пасху Твою 
проповедати и востание, Спасе, заповедав.

Твоѥ проѡбраꙁова. бж҃иє въстаниє х҃є. иона иꙁ(ь)ѧснивъ. нєврѣжєнъ ис кита иꙁбльванъ. тѣмьжє ти славимъ. 
въскрьсєниє вси. и паскѫ сп()сє ⁘

> Твое прообразова Божие востание, Христе, Иона изъяснив, неврежден из кита изблеван. Темже Твое славим 
воскресение вси и Пасху, Спасе.

*б(о)* Омрьтвѣша стражиє. надъ гробомь сп҃сє. страхомь одрьжащєсѧ. нъ радѹютьсѧ жєнꙑ ꙗвєствьно. и пасхꙋ 
прославлѧють. съ бж҃иѥю марию. видѣвъша х҃а ⁘

> *Богородичен*: Омертвеша стражие над гробом, Спасе, страхом одержашеся, но радуются жены явственно, 
и Пасху прославляют с Божиею Мариею, видевшя Христа.

*пѣ(с). ꙁ҃. ірмо(с). хладо/давицюꙋ бо пєщъ ⁘*

Нєдомꙑшлѧꙗсѧ пєтръ идѧашє. страхꙋꙗ на ловитвꙋ самъ. въскрьсєниѥ жє. пришєдъ х҃во єго. мрѣжа наплъни абиє. 
и радость поѧшє въпиꙗ. въскрьсє пасха хс()ъ ⁘

> Недомышляяся Петр идяше, страхуя, на ловитву сам. Воскресение же, пришед, Христово его мрежи наполни 
абие, и радостию пояше, вопия: воскресе Пасха Христос.

Ап(с)ли на горѹ їдоша. радѹющєсѧ сърѣсти х҃а. и видѣвъшє. въскрьсъша сєго отъ мрьтвꙑхъ. вѣрьно поклонишасѧ 
ѥмѹ. и поꙗхѹ кѹпьно. въскрьсє пасха хс҃ъ ⁘

> Апостоли на гору идоша, радующеся, срести Христа. И видевше воскресша Сего от мертвых, верно поклонишася 
Ему и пояху купно: воскресе Пасха Христос.

Съ мюромь ти придꙋ на гробъ. ꙁаѹтра жєнꙑ хв҃ъ. и слꙑшаахꙋ анг҃ла гл҃юща къ нимъ. въсталъ ѥ<*л. 198*>сть 
г҃ь тєкъша рьцѣтє всьжє. въскрьсє пасха г҃ь ⁘

> С миром Ти придоша на гроб заутра жены Христов, и слышаху ангела глаголюща к ним: востал есть Господь, 
текшя рцыте всем же: воскресе Пасха Господь.

*б(о)* Рожъшѫю тѧ цѣлѹющє въпиємъ. ти. бєꙁначала и бл҃дѣтєлю х҃є. ꙗко бо сѧ родилъ ѥси. нєиꙁдрєчєньнꙑмь 
словомь иж нєѧ. въскрьсє отъ гроба. ꙁапєчатлѣна тврьдо. пасхѹ вѣрьнꙑимъ давъ ⁘

> *Богородичен*: Рождшую Тя целующе, вопием Ти: Безначальне и Благодетелю Христе, яко бо ся родил еси 
неизреченным словом из Нея, воскресе от гроба запечатлена твердо, Пасху верным дав.

*пѣ(с). и҃. ірмо(с). ис пламєнє ст҃ꙑимъ рос ⁘*

Подвижасѧ тварь. пропѧтиємь ти х҃є. видѣвъ сътьникъ. ꙁѣло въпиꙗшє. въистинѹ сн҃ъ. бж҃ии ѥсть х҃ъ. 
ѥгожє ст҃ѫю пасхꙋ. чътємъ въскрьсъша ⁘

> Подвижеся тварь пропятием Твоим, Христе; видев сотник, зело вопияше: воистину Сын Божий есть Христос. 
Егоже святую Пасху чтем, воскресша.

Вєсєлиє наидє. на ѹ(чє)ничъ ликъ. и болѣꙁнь прѧтъ. жидовьскъ съборъ. нꙑнѣ бо х҃ъ. въскрьсє иꙁ мьртвꙑихъ. 
ѥгожє прѣвъꙁносимъ. пасхꙋ въспоющє ⁘ 

> Веселие найде на ученич лик, и болезнь прият жидовск собор - ныне бо Христос воскресе из мертвых. 
Егоже превозносим, Пасху воспоюще.

Что сѧ плачєтє жєнꙑ. рєчє анг()лъ чъто ищєтє. въ гробѣ въскрьсъшааго б҃а. идѣтє вьсь жє вѣрьно проповѣдитє. 
нꙑнѣ хс҃ъ въскрьсє. иꙁ гроба бж҃иꙗ пасха ⁘

> Что ся плачете, жены? - рече ангел, - что ищете во гробе воскресшаго Бога? Идите все же, верно проповедите: 
ныне Христос воскресе из гроба, Божия Пасха. 

*б(о)* Сѣдѧи присно съ оц҃ємь и д()хъмь. приѧтъ ѹбо. плъть отъ дв҃ꙑ волєю. чл҃вкъ ꙗвльсѧ. слово и б҃ъ 
сѹгѹбо ѥстьствомь. ѥгожє въскрьсъша. пасхѹ въспоимъ ⁘ х҃а ⁘ 

> *Богородичен*: Седяй присно со Отцем и Духом, прият убо плоть от Девы волею, человек явлься, Слово и Бог 
сугубо естеством. Егоже воскресша Пасху воспоим, Христа.

*пѣ(с). ѳ҃. ірмо(с). что сє твоѧ ⁘*

Что сє страшъна ѥси. ѹжасьна въистинꙋ таина. ꙗко творьца всѣхъ. нагъ на крьстѣ висить. и ѹмръ на нємь. ꙗко 
иꙁволи плътию насъ ради. сє ꙗвлѧꙗсѧ въскрьсє. ї пасхѹ подасть вєсєлиꙗ ⁘

> Что се страшна еси, ужасна воистину тайна: яко Творец всех наг на Кресте висит, и умер на нем, яко изволи, 
плотию нас ради? Се являяся воскресе и Пасху подаде веселия.

Чъто сє дивьнаꙗ си. и нєїꙁдрєчєньна таїна. ꙗко мьртвьцъ рѹшить. адѹ храми нꙑ всѧ. въꙁдвижа мрьтвꙑꙗ. и 
ѹмьршимъ жиꙁн(ь) даꙗ. сии б҃ъ єсть. и пасхꙋ подасть. въ <*л. 198 об.*> скрьсєниѧ ⁘ 

> Что се дивная си и неизреченная тайна: яко мертвец рушит ада храми, ны вся воздвизая мертвыя, и умершим 
жизнь дая? Сей Бог есть, и Пасху подаде воскресения. 

Чьто сє бж҃иє. и новоє въистинѹ. прѣмѣнѥниє ꙗко жєнꙑ придꙋ. на гробъ прьвѣє. ликъ ѹчєничъскъ. лишаєтьсѧ 
боꙗвъсѧ. да раꙁдрѣшитьсѧ ѥвга. дрєвьнѧ(ѧ) клѧтвꙑ. пасхѹ поюши господьню ⁘

> Что се Божие и новое воистину пременение: яко жены приидоша на гроб первее, лик ученическ лишается, 
боявся? Да разрешится Ева древния клятвы, Пасху поющи Господню.

*б(о)* Вѣньцъ дв҃ьства ꙗвисѧ. прѣкрасьнꙑи благодѣтьми. ꙗко х҃а рожъши. б҃а въскрьсъшааго. събираѥшї 
начально. мюроносичъскꙑꙗ ѹчєница. пасхѹ плєщѫща бж҃ию. и исплънѧюща дѣво въспѣваниє ⁘

> *Богородичен*: Венец Девства явися прекрасный благодатьми, яко Христа рождши, Бога воскресшаго, 
собираешь начально мироносичския ученицы, Пасху плещуща Божию, и исполняюща, Дево, воспевание.
