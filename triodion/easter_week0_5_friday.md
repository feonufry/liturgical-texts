
## В Светлую пятницу
 
 Источник:
 
 - 1 - [РГАДА Ф. 381. Оп. 1. Ед. хр. 137 / Триодь постная и цветная ("Триодь Моисея Киянина")](http://rgada.info/kueh/index2.php?str=381_1_137&name=%D0%A2%D1%80%D0%B8%D0%BE%D0%B4%D1%8C%20%D0%BF%D0%BE%D1%81%D1%82%D0%BD%D0%B0%D1%8F%20%D0%B8%20%D1%86%D0%B2%D0%B5%D1%82%D0%BD%D0%B0%D1%8F%20(%22%D0%A2%D1%80%D0%B8%D0%BE%D0%B4%D1%8C%20%D0%9C%D0%BE%D0%B8%D1%81%D0%B5%D1%8F%20%D0%9A%D0%B8%D1%8F%D0%BD%D0%B8%D0%BD%D0%B0%22))
 
<*л. 196 об.*> 
 
*въ пѧтъкъ. кано(н) гла(с). ѕ҃. пѣ(с). а҃. ірмо(с) / ※ ꙗко по сѹхѹ ходивъ и()ль. по.{.бѣ.}ꙁдьнѣ стопа ⁘* 

Праꙁдьникъ шєстꙑи намъ. прославимъ хв҃а въстаниѧ. и пасха чъстьнаꙗ. имьжє сп҃саѥмъсѧ. б҃ѹ побѣдьнѹю пѣ(с). 
въспоющє ємꙋ ⁘

> Праꙁдник шєстꙑй нам, прославим Христова востания, и Пасха чєстная, имжє спасаємся, Богу побєдную пєснь 
воспоющє Ему.

Ꙗко крѣпъкъ въ браньхъ. и силъ ис҃ъ г҃ь. мрьтвьство нашє. на жиꙁнь прѣложи. ѹмръ и погрєбєнъ и въскрьсє. 
пасха триднєвьнъ ⁘

> Яко крєпок во бранєх, и сил Иисус Господь, мєртвость нашу на жиꙁнь прєложи, умєр, и погрєбєн, и воскрєсє, 
Пасха, триднєвєн.

Нꙑнѣ вєсєлѧтьсѧ жєнꙑ нємощънꙑꙗ. ѹчєникъ жє криєтьсѧ. многочъстьнꙑи ликъ. и євга приѥмьєть. радостии 
бл()говѣщєниꙗ хв҃а. паскѹ прс()тѫю ⁘

> Нꙑнє вєсєлятся жєнꙑ нємощнꙑя, учєник жє крꙑєтся многочєстнꙑй лик, и Ева приємлєт радости благовєщєния 
Христова, Пасху прєсвятую.

Въсплєщи всѧ тв(а)рии радостьно. х҃во въстаниє. и паскѹ чъстьнѹю. и да поѥть дн(с)ь свѣтло. дв()ѹ чс҃тꙋю. 
ꙗко ꙁастѹпьницѫ нашѫ ⁘

> *Богородичєн*: Восплєщи вся тварь радостно Христово востаниє и Пасху чєстную, и да поєт днєсь свєтло 
Дєву Чистую, яко ꙁаступницу нашу.
 
*пѣ(с). г҃. ірмо(с) ⁘ / нѣсть ст҃а ꙗкожє тꙑ г()и бж()є мои ⁘* 

Нѣсть ст҃а ꙗко жє тꙑ. г҃и б҃є мои. попьравъи съмрьть. триднєвьно погрєбєнъ. и въскрѣсивъ адама. славити ти 
паскѹ прс()тѫю ⁘

> Нєсть Свят якожє Тꙑ, Господи Божє мой, поправꙑй смєрть, триднєвно погрєбєн, и воскрєсив Адама славити Твою 
Пасху прєсвятую.

Нѣсть мл(о)стива. ꙗкожє тꙑ приꙁвавꙑи пєтра. къ жєнамъ ст҃амъ. видѣти радость пасхꙑи. боꙗщѫмѹсѧ тєбє. 
грѣхомъ отъврьжєниѧ ⁘

> Нєсть милостива якожє Тꙑ, приꙁвавꙑй Пєтра к жєнам святꙑм видєти радость Пасхи, боящємуся Тєбє грєхом 
отвєржєния.

Нѣсть мл(о)срда. ꙗкожє тꙑ вл҃дко б҃є мои п(о)давъ радость мюро<*л. 197*>носицамъ жєнамъ и раꙁдѹшъ ѥвгѫ 
отъ ѹꙁъ тьмница. да пасхѹ поєть рода ⁘

> Нєсть милосєрда якожє Тꙑ, Владꙑко Божє мой, подав радость мироносицам жєнам и раꙁрєш Еву от уꙁ тємницꙑ, 
да Пасху поєт рода.

*б(о)* Бл()годѣть. бж҃иꙗ ти чс҃та. бц҃є г҃жє. сиѧєть въ мирѣ. ꙗко сл()нцє свѣтло. всєго рода ꙁємьна. на 
радость ꙁовѫщи гн()ѫ. паскѹ праꙁдьновати ⁘

> *Богородичєн*: Благодать Божия Ти, Чистая Богородицє Госпожє, сияєт в мирє, яко солнцє свєтло всєго рода 
ꙁємна, на радость ꙁовущи Гсподню Пасху праꙁдновати.   
 
*пѣ(с). д҃. ірмо(с) ⁘ х҃съ мнѣ сила. б҃ъ ⁘* 

Вєчєръ въдворисѧ намъ. рꙑданиє и плачъ. крьстъмь и съмрьтию. хв҃и плътию ѹмръшѫ. чл(о)вчами рѹками. 
нъ ѹтро въскрьсъшѫ. радѹємъсѧ пасцѣ ѥго ⁘

> Вєчєр водворися нам рꙑданиє и плач крєстом и смєртию, Христови плотию умєршу чєловєчами руками, 
но утро, воскрєсшу, радуємся Пасцє Его.

Ꙗвисѧ прьвѣє. отъ мрьтвꙑихъ въскрьсъ. и жнє ꙗжє. ꙁ҃.мь. иꙁгнано бꙑсть д()хъ. тꙑ бо пришъствиѥ. на гробъ 
паска бꙑ(с) ⁘

> Явися пєрвєє, от мєртвꙑх воскрєс, и жнє, яжє 7-мь иꙁгнано бꙑсть дух, Тꙑ бо пришєствиє на гроб Пасха бꙑсть. 

Ѹчєница събирають. раꙁбѣгъшє дрєвлє. жєньскою вѣстию. радостьною. и пасхѹ видѧть. х҃а ѥдинънадєсѧтє 
кѹпьно. въ ѥлєоньстѣ горѣ свѣтло ⁘

> Учєницꙑ собирают раꙁбєгшє дрєвлє жєнскою вєстию радостною и Пасху видят Христа єдононадєсятє купно 
во Елєонстєй горє свєтло.

*б(о)* Мариꙗ радѹютьсѧ. и аньна кѹпно. и саломї и марфа. иѡсифъ въкѹпѣ и никодимъ. ст҃ою дв҃ою. праꙁдьнѹющє 
паскꙋ хв҃ѹ ⁘

> *Богородичєн*: Мария радуются, и Анна купно, и Саломия, и Марфа, Иосиф вкупє и Никодим, Святою Дєвою 
праꙁднующи Пасху Христову. 

*пѣ(с). є҃. ірмо(с). бж҃иѥмь ти свѣтъмь ⁘*

Бж҃ию пасхѹ твоѭ блажє. поють вси коньци. ꙗко съмрьть съврьжє. и съвъскрѣси всѧ. въскрьсъ сп҃сє вѣрою ти 
словєси. вѣровавъшє дрєвлє ⁘

> Божию Пасху Твою, Блажє, поют вси концꙑ: яко смєрть свєржє и совоскрєси вся, воскрєс, Спасє, вєрою Ти 
словєси вєровавшє дрєвлє.

Свѣтъ въсиꙗ въ твои слово бж҃їѥ. въ тьмьнꙑихъ съмрьти странъ. мракъ прогнасѧ. и съвѧꙁнии дрєвлнии. и сльпшє
въскорѣ. ꙗвиша многꙑимь. пасхꙋ плєщущє свѣтло ⁘

> Свєт воꙁсия во Твоих, Слово Божиє, в тємнꙑх смєрти странах, мрак прогнася, и свяꙁании дрєвлєнии и слєпшє 
вскорє явиша многим, Пасху плєщущє свєтло.

Мюроносица прѣжє х҃а. отъ гроба въскрьсъша видѧща. радостию и страхомь. бѣжа дрьжимꙑи. имьжє х҃съ 
подобьно. радованиє дасть. пасхѹ апл҃мъ бл҃говѣстовашє ⁘

> Мироносицꙑ прєждє Христа от гроба воскрєсша видящє, радостию и страхом бєжаша дєржимии, имжє Христос 
подобно радованиє даст, Пасху апостолом благовєствовашє.

*б(о)* Въ нєприкосновєнѣ и дивьнѣ. радости бꙑ(с) <*л. 197 об.*> бц҃є. пасхѹ видѣвъши. х҃а иꙁ мрьтвꙑихъ. 
копиємь въистинѹ. бодома абиє пєчалию. ѧжє проидє ср()дцє твоѥ ꙗвѣ ⁘

> *Богородичєн*: В нєприкосновєннєй и дивнєй радости бꙑсть, Богородицє, Пасху видєвши, Христа иꙁ мєртвꙑх, 
копиєм воистину бодома абиє пєчалию, яжє пройдє сєрдцє Твоє явє.

*пѣ(с). ѕ҃. ірмо(с)./ житиискаго морѧ. въꙁдвиꙁаѥма ⁘*

Пєтръ ловлѧашє рꙑбꙑ. съ инѣми ѹчєникꙑ. въсѹє трѹжъшєсѧ. х҃а бо оставиша кѹпьно. тъжє самъ въскрьсє. 
и наплънї въ мрѣжа. паскѹ подасть ⁘

> Пєтр ловляшє рꙑбꙑ со инєми учєники, всує труждшєся. Христа бо оставиша купно, Тойжє Сам воскрєсє, 
и наполни мрєжи, Пасху подаст.

Придє къ дрѹгомъ си. ꙁатворєнами двьрьми. кажа си въскрьсєниѥ. и подасть миръ и радость. паскѹ ти проповѣдати. 
и въстаниѥ сп()сє. ꙁаповѣдавъ ⁘

> Приидє к другом Си, ꙁатворєнꙑм двєрєм, покаꙁуя Си воскрєсєниє, и подаст мир и радость, Пасху Твою 
проповєдати и востаниє, Спасє, ꙁаповєдав.

Твоѥ проѡбраꙁова. бж҃иє въстаниє х҃є. иона иꙁ(ь)ѧснивъ. нєврѣжєнъ ис кита иꙁбльванъ. тѣмьжє ти славимъ. 
въскрьсєниє вси. и паскѫ сп()сє ⁘

> Твоє прообраꙁова Божиє востаниє, Христє, Иона, иꙁъяснив: нєврєждєн иꙁ кита иꙁблєван. Тємжє Твоє славим 
воскрєсєниє вси и Пасху, Спасє.

*б(о)* Омрьтвѣша стражиє. надъ гробомь сп҃сє. страхомь одрьжащєсѧ. нъ радѹютьсѧ жєнꙑ ꙗвєствьно. и пасхꙋ 
прославлѧють. съ бж҃иѥю марию. видѣвъша х҃а ⁘

> *Богородичєн*: Омєртвєша стражиє над гробом, Спасє, страхом одєржащєся, но радуются жєнꙑ явствєнно, 
и Пасху прославляют с Божиєю Мариєю, видєвшя Христа.

*пѣ(с). ꙁ҃. ірмо(с). хладо/давицюꙋ бо пєщъ ⁘*

Нєдомꙑшлѧꙗсѧ пєтръ идѧашє. страхꙋꙗ на ловитвꙋ самъ. въскрьсєниѥ жє. пришєдъ х҃во єго. мрѣжа наплъни абиє. 
и радость поѧшє въпиꙗ. въскрьсє пасха хс()ъ ⁘

> Нєдомꙑшляяся Пєтр идяшє, страхуя, на ловитву сам, воскрєсєниє жє, пришєд, Христово єго мрєжа наполни 
абиє, и радостию пояшє, вопия: воскрєсє Пасха Христос.

Ап(с)ли на горѹ їдоша. радѹющєсѧ сърѣсти х҃а. и видѣвъшє. въскрьсъша сєго отъ мрьтвꙑхъ. вѣрьно поклонишасѧ 
ѥмѹ. и поꙗхѹ кѹпьно. въскрьсє пасха хс҃ъ ⁘

> Апостоли на гору идоша, радующєся, срєсти Христа. И видєвшє воскрєсша Сєго от мєртвꙑх, вєрно поклонишася 
Ему и пояху купно: воскрєсє Пасха Христос.

Съ мюромь ти придꙋ на гробъ. ꙁаѹтра жєнꙑ хв҃ъ. и слꙑшаахꙋ анг҃ла гл҃юща къ нимъ. въсталъ ѥ<*л. 198*>сть 
г҃ь тєкъша рьцѣтє всьжє. въскрьсє пасха г҃ь ⁘

> С миром Ти приду на гроб ꙁаутра жєнꙑ Христов, и слꙑшаху ангєла глаголюща к ним: востал єсть Господь, 
тєкшя рцитє всєм жє: воскрєсє Пасха Господь.

*б(о)* Рожъшѫю тѧ цѣлѹющє въпиємъ. ти. бєꙁначала и бл҃дѣтєлю х҃є. ꙗко бо сѧ родилъ ѥси. нєиꙁдрєчєньнꙑмь 
словомь иж нєѧ. въскрьсє отъ гроба. ꙁапєчатлѣна тврьдо. пасхѹ вѣрьнꙑимъ давъ ⁘

> *Богородичєн*: Рождшую Тя цєлующє, вопиєм Ти: Бєꙁначальнє и Благодєтєлю Христє, яко бо ся родил єси 
нєиꙁрєчєннꙑм словом иꙁ Нєя, воскрєсє от гроба ꙁапєчатлєна твєрдо, Пасху вєрнꙑм дав.

*пѣ(с). и҃. ірмо(с). ис пламєнє ст҃ꙑимъ рос ⁘*

Подвижасѧ тварь. пропѧтиємь ти х҃є. видѣвъ сътьникъ. ꙁѣло въпиꙗшє. въистинѹ сн҃ъ. бж҃ии ѥсть х҃ъ. 
ѥгожє ст҃ѫю пасхꙋ. чътємъ въскрьсъша ⁘

> Подвижася тварь пропятиєм Твоим, Христє, видєв сотник, ꙁєло вопияшє: воистину Сꙑн Божий єсть Христос, 
Егожє святую Пасху чтєм, воскрєсша.

Вєсєлиє наидє. на ѹ(чє)ничъ ликъ. и болѣꙁнь прѧтъ. жидовьскъ съборъ. нꙑнѣ бо х҃ъ. въскрьсє иꙁ мьртвꙑихъ. 
ѥгожє прѣвъꙁносимъ. пасхꙋ въспоющє ⁘ 

> Вєсєлиє найдє на учєнич лик, и болєꙁнь прият жидовск собор: нꙑнє бо Христос воскрєсє иꙁ мєртвꙑх, 
Егожє прєвоꙁносим, Пасху воспоющє.

Что сѧ плачєтє жєнꙑ. рєчє анг()лъ чъто ищєтє. въ гробѣ въскрьсъшааго б҃а. идѣтє вьсь жє вѣрьно проповѣдитє. 
нꙑнѣ хс҃ъ въскрьсє. иꙁ гроба бж҃иꙗ пасха ⁘

> Что ся плачєтє, жєнꙑ, рєчє ангєл: что ищєтє во гробє воскрєсшаго Бога, идєтє всє жє, вєрно проповєдитє: 
нꙑнє Христос воскрєсє иꙁ гроба, Божия Пасха. 

*б(о)* Сѣдѧи присно съ оц҃ємь и д()хъмь. приѧтъ ѹбо. плъть отъ дв҃ꙑ волєю. чл҃вкъ ꙗвльсѧ. слово и б҃ъ 
сѹгѹбо ѥстьствомь. ѥгожє въскрьсъша. пасхѹ въспоимъ ⁘ х҃а ⁘ 

> *Богородичєн*: Сєдяй присно со Отцєм и Духом, прият убо плоть от Дєвꙑ волєю, чєловєк явлься, Слово и Бог 
сугубо єстєством. Егожє воскрєсша Пасху воспоим, Христа.

*пѣ(с). ѳ҃. ірмо(с). что сє твоѧ ⁘*

Что сє страшъна ѥси. ѹжасьна въистинꙋ таина. ꙗко творьца всѣхъ. нагъ на крьстѣ висить. и ѹмръ на нємь. ꙗко 
иꙁволи плътию насъ ради. сє ꙗвлѧꙗсѧ въскрьсє. ї пасхѹ подасть вєсєлиꙗ ⁘

> Что сє страшна єси, ужасна воистину тайна, яко Творєц всєх наг на Крєстє висит, и умєр на нєм, яко иꙁволи, 
плотию нас ради, сє являяся воскрєсє и Пасху подаст вєсєлия.

Чъто сє дивьнаꙗ си. и нєїꙁдрєчєньна таїна. ꙗко мьртвьцъ рѹшить. адѹ храми нꙑ всѧ. въꙁдвижа мрьтвꙑꙗ. и 
ѹмьршимъ жиꙁн(ь) даꙗ. сии б҃ъ єсть. и пасхꙋ подасть. въ <*л. 198 об.*> скрьсєниѧ ⁘ 

> Что сє дивная си и нєиꙁрєчєнна тайна: яко мєртвєц рушит аду храми, нꙑ вся воꙁдвижа мєртвꙑя, и умєршим 
жиꙁнь дая. Сий Бог єсть, и Пасху подасть воскрєсєния. 

Чьто сє бж҃иє. и новоє въистинѹ. прѣмѣнѥниє ꙗко жєнꙑ придꙋ. на гробъ прьвѣє. ликъ ѹчєничъскъ. лишаєтьсѧ 
боꙗвъсѧ. да раꙁдрѣшитьсѧ ѥвга. дрєвьнѧ(ѧ) клѧтвꙑ. пасхѹ поюши господьню ⁘

> Что сє Божиє и новоє воистину прємєнєниє: яко жєнꙑ приидоша на гроб пєрвєє, лик учєничєск лишаєтся, 
боявся, да раꙁрєшится Ева дрєвняя клятвꙑ, Пасху поющи Господню.

*б(о)* Вѣньцъ дв҃ьства ꙗвисѧ. прѣкрасьнꙑи благодѣтьми. ꙗко х҃а рожъши. б҃а въскрьсъшааго. събираѥшї 
начально. мюроносичъскꙑꙗ ѹчєница. пасхѹ плєщѫща бж҃ию. и исплънѧюща дѣво въспѣваниє ⁘

> *Богородичєн*: Вєнєц Дєвства явися прєкраснꙑй благодатьми, яко Христа рождши, Бога воскрєсшаго, 
собираєшь начально мироносичския учєница, Пасху плєщуща Божию, и исполняюща, Дєво, воспєваниє.
