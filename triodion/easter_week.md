
# В Светлую седмицу

Источники:

- 1 - [РГАДА Ф. 381. Оп. 1. Ед. хр. 137 / Триодь постная и цветная ("Триодь Моисея Киянина")](http://rgada.info/kueh/index2.php?str=381_1_137&name=%D0%A2%D1%80%D0%B8%D0%BE%D0%B4%D1%8C%20%D0%BF%D0%BE%D1%81%D1%82%D0%BD%D0%B0%D1%8F%20%D0%B8%20%D1%86%D0%B2%D0%B5%D1%82%D0%BD%D0%B0%D1%8F%20(%22%D0%A2%D1%80%D0%B8%D0%BE%D0%B4%D1%8C%20%D0%9C%D0%BE%D0%B8%D1%81%D0%B5%D1%8F%20%D0%9A%D0%B8%D1%8F%D0%BD%D0%B8%D0%BD%D0%B0%22))

Содержание

- [Канон в понедельник праздныя недели, глас 2-й](easter_week.md#Понедельник)
- [Во вторник, канон, глас 3-й](easter_week.md#Вторник)
- [В среду, канон, глас 4-й](easter_week.md#Среда) (повреждены песни 7-я, 8-я, 9-я)
- [В четверток, канон, глас 5-й](easter_week.md#Четверг) (повреждена песнь 1-я)

## Понедельник 

<*л. 189*>

*канонъ. въ понє(д). праздьнꙑꙗ. нє(д). пѣ(с) / а҃. гла(с). в҃. ірмо(с). въ глѹбинѣ потоби*

Праздьникъ всѧкыи намъ. процвь?ъ ѥсть въсиꙗвъ. хс҃съ из гроба. пасха бж҃иѧ дн(с)ь. пасха прѣчъстьнаѧ. 
юже чътѹще покоище обрѣтаѥмъ. всѧкоꙗ злобы. избывъше хв҃омь въскрьсениѥмь ⁘

> Праздник всякий нам процвел есть, восияв, Христос из гроба: Пасха Божия днесь, Пасха пречестная, 
юже чтуще, покоище обретаем, всякоя злобы избывше Христовым воскресением. 

<*л. 189 об.*>

Ап(с)льскъ съборъ плещеть. паскѹ прс҃тѫю. ꙗко избывъ. июдейскъ зависти. и текꙋще приходѧть. иоанъ и петръ къ 
гробѹ хв҃ѹ. ѥгоже ѹчювъше въскрьсъша. дивишасѧ въстанию ⁘

> Апостольск собор плещет Пасху пресвятую: яко избыв июдейск зависти, и текуще приходят Иоанн и Петр 
ко гробу Христову; Егоже учювше воскресша, дивишася востанию. 

Бж҃иꙗ проповѣдьника пасхый. и въскрьсениѧ прѣсвѣтла. видѧще бж҃иꙗ ап(с)ла. хв҃ы ѹченицѧ. радостию дш҃а 
озариша си. имьже х҃ъ ꙗвисѧ. радѹитесѧ пасхы. прьвѣе славьно давъ ⁘

> Божия проповедника Пасхы и воскресения пресветла видяще, божия апостола Христовы учениця, радостию 
душа озаришася, имже Христос явися, радуитеся Пасхы прь(?)ее <*может опечатка, читать "первее"?*> 
славно дав. 

*б(о)* Прѣвышъши ꙗвисѧ чс҃та. всей невидимѣй й видимѣи. приснодв҃о тварий. зиждителѧ бо родила ѥси. ꙗкоже 
изволи въплътитисѧ въ чревѣ твоемь. ѥгоже съ дрьзновениѥмь. моли сп҃стисѧ дш҃амъ нашимъ ⁘

> *Богородичен*: Превышши явися Чиста всей невидимей и видимей, Приснодево, тварий: Зиждителя бо 
родила еси, якоже изволи воплотитися во чреве Твоем, Егоже со дерзновением моли, спастися 
душам нашим. 

*пѣ(с). г҃. ірмо(с). ѹтврьди насъ ⁘*

Очиститесѧ свѣтло. и озарите. ѹчениці хв҃и. бж҃иꙗми пѣ(с)ми. праздьнѹюще хв҃у пасхѹ. анг҃ловы зрѧще 
свѣтлы одежа ⁘

> Очиститеся светло и озарите ученици Христови Божиями песньми, празднующе Христову Пасху, 
ангеловы зряще светлы одежа. 

Горы сладость нынѣ исканѣте. х҃съ бо въскрьслъ ѥсть из гроба. и пасхѹ вѣрꙋющимъ. ꙗко съты медвьны подалъ 
ѥсть ⁘

> Горы сладость ныне исканете: Христос бо воскресл есть из гроба, и Пасху верующим яко соты медвены подал есть.

Насыщъшесѧ жены ст҃ыꙗ мюро и сльзы наподобие радование въскрьсениѧ и великѹ пасхꙋ проповѣдаахѹ ⁘

> Насыщшеся жены святыя мюро и слезы наподобие радование воскресения и велику Пасху проповедаху. 

*б(о)* Марие златаꙗ кадильнице. страстьнꙋю мою отъжени скврьнѫ. и ѹтврьдні оканьнааго. приложениими. 
льстиваго сѹпостата ⁘

> *Богородичен*: Марие, златая кадильнице, страстную мою отжени скврьну и утвердни окаяннаго приложениими 
льстиваго супостата.

*пѣ(с). д҃. ірмо(с). пришъствова отъ дв҃ы не ходатаи ⁘*

<*л. 190*>

Исплънисѧ. всѧ тварь лютѣ ꙗко ѹныниꙗ. стратьми х҃вами. нъ бы(с) дн(с)ь всѧ свѣтла. пасхѹ праздьнѹющи. ꙗко 
ѹзрѣ из мрьтвыихъ г҃а ⁘

> Исполнися вся тварь люте яко уныния страстьми Христовыми, но бысть днесь вся светла, Пасху празднующи, 
яко узре из мертвых Господа. 

Ап(с)ли. крыющесѧ доселѣ не бꙋдѣте. изидѣте въпиюще. слава пасцѣ прѣст҃ѣи. ѹстави бо сѧ боѧзнь. ꙗко въскрьслъ 
есть х҃съ. и мы радѹѥмъсѧ ⁘

> Апостоли крыющеся доселе не будете, изидете вопиюще: слава Пасце пресвятей, устави бо ся боязнь, яко 
 воскресл есть Христос, и мы радуемся. 

Истъкаша. съвышънѧꙗ свѣтлости и дьньсь. одежѫ въскрьсениꙗ. радость рѹномъ жены мꙋдрыꙗ. пасхѹ праздьнѹюща. 
ибо прѣсташа сльзыи. и процвьте радость ⁘

> Исткаша свышняя светлости и днесь одежу воскресения радость руном жены мудрыя, Пасху празднующа, ибо 
престаша слезы, и процвете радость. 

*б(о)* Мариѧ ѹбо. моисеева древле поꙗаше. пѣ(с) побѣдьнѹю. бц҃а же пасхѹ сп҃сенѹю. хв҃о въскрьсение. поеть 
радѹющисѧ свѣтло ⁘

> *Богородичен*: Мария убо Моисеева древле пояше песнь победную, Богородица же Пасху спасеную, Христово 
воскресение, поет радующися светло.

*пѣ(с). є҃. ірмо(с). ходатаи б҃ѹ и чл(о)вкомъ ⁘*

Жрътвѹ самъ сѧ. оц҃еви приведе іс҃е волею. ꙗко сн҃ъ сы славьнъ. тѣмьже и въскрьслъ еси бж҃ьствомъ. ѭже приꙗтъ 
плъть. и пасхѹ праздьнѹемъ ⁘  

> Жертву Сам ся Отцеви приведе, Иисусе, волею, яко Сын сый славен, темже и воскресл еси Божеством, юже прият 
плоть, и Пасху празднуем. 

Прѣиде нощъ. страстіи скрьбьнаꙗ х҃а б҃а. и свѣтъ въсиѧлъ. паска из гроба б҃ъ нашъ. и земьнии съ ан҃глыи. 
дн(с)ь радѹютьсѧ ⁘

> Прейде нощь страстей скорбная Христа Бога, и свет восиял: Пасха из гроба Бог наш, и земнии со ангелы 
днесь радуются. 

Прѣидоша свѣтло. женамъ сльзы на радость. и петръ отъврьже. стѹдъ отъврьжениꙗ вѣрою х҃вою. и играꙗ 
праздьнѹють. паскѹ спс҃енѹю ⁘ 

> Преидоша светло женам слезы на радость, и Петр отверже студ отвержения верою Христовою, и играя 
празднуют Пасху спасеную. 

Волею на кр҃стѣ сн҃а ꙗко зрѧщи висима. копиемь ѹтроба ти. бодома бѣстрастию б҃омт҃и. чиста нъ радѹешисѧ. 
пасхою ѥго въскрьсениѧ ⁘ 

> *Богородичен:* Волею на Кресте Сына яко зрящи висима, копием утроба Ти бодома бестрастию Богомати Чистая, 
но радуешися Пасхою Его воскресения. 

*пѣ(с). ѕ҃. ірмо(с). къ г҃ѹ отъ кита и ⁘*

Покойще. славимъ х҃а б҃а страсти. се бо бываѥтъ ꙗвление всемѹ мирꙋ. по семъ бо ѥго въ плъти не познаемъ. 
ꙗко б҃а же поемъ. аще и плъть носить ⁘  

> Покоище славим Христа Бога страсти, се бо бывает явление всему миру, по сем бо Его во плоти не познаем, 
яко Бога же поем, аще и плоть носит. 

<*л. 190 об.*>

Излиѧлъ ѥси. потокы из б()жьствьныихъ ребръ. копиемь прободенъ бывъ. на кр()стѣ висимъ. имиже очисти. мира 
своего водою и кръвию. и свѣтло праздьнꙋемъ. пасхѹ твою ⁘ 

> Излиял еси потоки из божественых ребр, копием прободен быв, на Кресте висим, имиже очисти мира Своего 
водою и кровию, и светло праздьнуем Пасху Твою. 

О женьско. кѹпьно пришъствие сп҃сьное. ѥже съподобисѧ анг()льска видѣниѧ дн(с)ь. и коснѹшасѧ хв҃у. ногу 
ꙗко подобьный. и паскѹ веселѧщесѧ плещѫть ⁘ 

> О женско купно пришетствие спасительное, еже сподобися ангельска видения днесь, и коснушася Христову ногу, 
яко подобный, и Пасху, веселящеся, плещут. 

*б(о)* Побѣженъ. адъ бысть и погрѫжий въ земли. радꙋють же сѧ. мьртви(чи) иже въ гробѣхъ. въскр(ъ)съ бо хс҃ъ. 
съвъскрьшъ всѣхъ. и мати дв҃аꙗ пасхѹ плещеть ⁘

> *Богородичен*: Побежден ад бысть, и погружий в земли, радуют же ся мертвици иже во гробех, воскрес бо 
Христос, совоскрешь всех, и Мати Дева Пасху плещет.

*пѣ(с). з҃. ірмо(с). вѣтиѧ ꙗв ⁘*

Раздрѹши. можение адово. и съвѧзалъ ѥси. врата и верѣꙗ съкрѹшъ. и расхыти его съсѹды х҃е. крѣпостию си. 
поемъ пасхы твоеꙗ побѣды ⁘  

> Разруши можение адово, и связал еси врата, и вереи сокрушь, и расхити его сосуды, Христе, крепостию Си. 
Поем Пасхи Твоея победы. 

Вьсѧка. праздьнѹеть. и радѹѥтьсѧ веселѧщисѧ о тебѣ. цр҃кы твоеѧ сп҃се. ꙗко въскрьсе из мр(ъ)твыихъ ꙗко б҃ъ. 
и расточилъ ѥси. врагы крс҃тъмь своимь. намъ подавъ паскѹ ⁘  

> Всяка празднует и радуется, веселящися, о Тебе Церковь Твоя, Спасе, яко воскресе из мервтвых, яко Бог, 
и расточил еси враги Крестом Своим, нам подав Пасху.

Радѹютьсѧ. мюроносица подобьно. ꙗко радостї бж҃иѧ. прьвѣе приимъша благодѣть. и сиꙗ абие скоро ап(с)лъмъ 
проповѣдаша. и пасхѹ всемѹ мирѹ даръ принесоша ⁘  

> Радуются мироносицы подобно, яко радости Божия первее приимша благодать, и сия абие скоро апостолом 
проповедаша, и Пасху всему миру дар принесоша. 

*б(о)* Текъша. мюроносица на гробъ. съ дв҃ою чс҃стою. и въ печали мѣсть обрѣтоша. радость ст҃ѫ. х҃а 
въскрьсъша. сърадоваахѹсѧ. мт҃ри г()ни. веселѧщесѧ зѣло ⁘

> *Богородичен*: Текоша мироносицы на гроб с Девою Чистою, и в печали место обретоша радость святу: Христа 
воскресша, сорадовахуся Матери Господни, веселящеся зело.

*пѣ(с). и҃. ірмо(с). въ пещи огньн ⁘*

Немощию плътьною. ис҃е мои б҃е. съмрьти въкѹшаеши. б҃жиею же силою. въскрьсъ мрьтвыимъ подасть паскѹ прс҃тую. 
радоватисѧ намъ твоимь въстаниемъ ⁘  

> Немощию плотскою, Иисусе мой Боже, смерти вкушаеши, Божиею же силою, воскрес, мертвым подаст Пасху 
пресвятую, радоватися нам Твоим востанием. 

<*л. 191*>

Ꙗко начатъкъ праздьникомъ. и всемъ дн҃емъ. коньцъ пасха. праздьнѹемъ вси. твое въстаниѥ. плещѫще г҃и 
чюдеса. и съ ап(с)лы вѣрно ти сѧ поклонимъ ⁘  

> Яко начаток праздником и всем днем конец Пасха, празднуем вси Твое востание, плещуще Господни чюдеса, 
и со апостолы верно Ти ся поклоним. 

Вьсѧ нова и таина. въ пасхꙋ г()ню. ꙗвишасѧ подобъно. клѧтва проклѧта бы(с). женьскаꙗ о неи. радость бо 
жены приѧлы сѹть. и обновисѧ адамъ. и евга радѹѥтьсѧ ⁘

> Вся нова и тайна в Пасху Господню явишася подобно: клятва проклята быть женская о ней, радость бо жены 
прияли суть, и обновися Адам, и Ева радуется. 

*б(о)* Иже дв҃ѣ марии. въ врьтѣпѣ ꙗвльсѧ. ѥстьствомъ нетлѣньномь. и плачѫщасѧ. давъ радость бесъмрьтьнѹ. 
и пасхѹ прст҃ѹю дн(с)ь. приде хс҃ъ из мрьтвыихъ. въскрьснѹвъ ⁘

> *Богородичен*: Иже Деве Марии в вертепе явлься естеством нетленным, и плачущася дав радость бессмертну 
и Пасху пресвятую днесь, прииде Христос из мертвых, воскреснув. 

*пѣ(с). ѳ҃. ірмо(с). иже отъ б҃а б҃ъ слово ⁘*

Отъ б҃а б҃а слово. несъмѣсьно непрѣложьно. чл(о)вкѹ и бывъша сн҃а. развѣ грѣха и скврьны всѧкоѧ. и плътию 
страдавъша. и адовꙋ раздрѹшъша крѣпость. ꙗко б҃а въскрьсъша. пасхѹ праздьнꙋимъ ⁘

> От Бога Бога Слово несмесно непреложно человеку и бывша сына разве греха и скверны всякия, и плотию 
страдавша, и адову разрушша крепость, яко Бога воскресша. Пасху празднуим. 

Апл()ско званїѥ. дрьзостию ликѹють. раздрѹшъ июдеискъ. кровы. страхъ чюдесъ ꙗвлѧꙗ имъ. и проповѣдаꙗ 
скоро. въстаниѥ х҃а избавителѧ. праздьновати пасхѹ веселѧщесѧ ⁘

> Апостольско звание дерзостию ликуют, разруш иудейск кровы страх, чюдес являя им и проповедая скоро 
востание Христа Избавителя, праздновати Пасху, веселящеся. 

Нынѣ възвѣстите всѣмъ. веселиꙗ радость. жены б҃о достойны ꙗсно. юже отъ б҃а приѧсте. ꙗко радѹитесѧ вси. 
крьстиꙗнѣ правовѣрьни и людие. и паскѹ г҃ню. плещете вселѧщеся ⁘

> Ныне возвестите всем веселия радость, жены богодостойны, ясно, юже от Бога приясте, яко радуйтеся вси 
христиане правоверни и людие, и Пасху Господню плещете, веселящеся. 

*б(о)* Саломи радѹетьсѧ и марфа. и аньна такоже. мариꙗ магдалыньскаꙗ тврьдыни. съ двою марию бж҃иею. 
плещѹть пасхꙋ. ликование съставлѧюще свѣтло. съ нами же поють. съ(т?)рѧшъше хваление ⁘

> *Богородичен*: Саломеа радуется, и Марфа, и Анна такоже, Мария Магдалинская твердыни, с Девою Мариею 
Божиею плещут Пасху, ликование составляще светло, с нами же поют (сотряшше?) хваление. 

## Вторник 

<*л. 191*>

*Въ въторникъ / кано(н). гла(с). г҃. пѣ(с). а҃. ірмо(с).* Мышъцею высокою. людии сп҃се ил҃евы ꙗко б҃ъ. 
покрывъ ??? съ орѹжиѥмь ѳараона. въ мори чрьмьнѣмь. ꙗко прослависѧ ⁘

> *Ирмос*: Мышцею высокою люди спасе Израилевы яко Бог, покрыв со оружием фараона в мори Чермнем, яко прославися. 

<*л. 191 об.*>

Третии дн҃ь. праздьникъ намъ. въскрьсениꙗ хв҃а. и пасха прѣславьна. хвалима ѥсть на славѹ бж҃ию ⁘ 

> Третий день праздник нам воскресения Христова, и Пасха преславна хвалима есть на славу Божию. 

На гробъ хв҃ъ. ꙗко петръ тьцѣмь. и ризы ѥдины видѣвъше проповѣдимъ. въскрьсъшааго ис҃а пасхѹ ⁘

> На гроб Христов яко Петр тецем, и ризы едины видевше, проповедим воскресшаго Иисуса Пасху. 

Клеопѣ ꙗвльсѧ. извѣстѹꙗ ѥмѹ. въскрьсениѥ свое. подажъ и нынѣ намъ. пасхѹ х҃е разꙋма своего ⁘

> Клеопе явлься, извествуя ему воскресение Свое, подаждь и ныне нам Пасху, Христе, разума Своего. 

*б(о)* Плещють пѣние. похвально мюроносица ꙗвѣ. х҃а ѹзрѣвъша ꙗвѣ твою чъстьнѹю пасхѹ ⁘

> *Богородичен*: Плещют пение похвально мироносица яве, Христа узревша яве, Твою честную Пасху.  

*пѣ(с). г҃. ірмо(с).* ѹтврьжаісѧ дш҃е. о г҃и бз҃ѣ и възъпии хвалѧщисѧ. нѣст ⁘

Радѹисѧ голъгота. витлееме и назарете. и въсѧ галилее. въскрьсе бо из мрьтвыихъ. паска х҃ъ б҃ъ ⁘

> Радуйся Голгофо, Вифлееме, и Назарете, и вся Галилее: воскресе бо из мертвых Пасха Христос Бог. 

Възвѣстѹеть хв҃о. въскрьсение вѣрьно клѣ(о)па въскрьсъша. х҃а ѹзрѣвъ пасхꙋ прс҃тѫю ⁘ 

> Возвествует Христово воскресение верно Клеопа, воскресша Христа узрев Пасху пресвятую. 

Ап(с)ли страшивий. крѣпи и дрьзии. словесы женьскыими. бывъше радѹютесѧ. пасхѹ поюще хв҃у ⁘

> Апостоли страшивии, крепи и дерзи словесы женскими бывше, радуютеся, Пасху поюще Христову. 

*б(о)* Дв҃аꙗ мариѧмъ. мюроносичъскъ ликъ. ꙗко ѹченица словесе. събираеть на хвалѫ вы и паскы бж҃иѧ ⁘ 

> *Богородичен*: Дева Мариам, мироносическ лик, яко ученица словесе, собирает на хвалу вы и Пасхи Божия. 

*пѣ(с). д҃. ірмо(с). ѥгда въ рѣкахъ прогнѣваешисѧ г҃и. ли въ рѣкъ ꙗрость твоѧ. ли въ мори ꙋстрьмление* ⁘

Радѹѥтесѧ хв҃ꙋ въскрьсению дн(с)ь. иерс()лимъ ст҃ыи. и праздьнѹѥть пасхѹ свѣтлѫ ⁘

> Радуетеся Христову воскресению днесь, Иерусалим святый, и празднует Пасху светлу. 

Нынѣ архиѥреи. книгъчиꙗ ї кнѧзии. плачемь сѹд? ꙋнывають. мы же ѹбо пасхꙋ. хв҃ѹ плещемъ ⁘  

> Ныне архиереи, книжницы и князи плачем суда унывают, мы же убо Пасху Христову плещем. 

Нынѣ скрьбьнаꙗ мимоидѹть всѧ. нынѣ радостьно праздьнѹѥть. всѧ тварь хв҃у пасхѹ ⁘

> Ныне скорбная мимоидут вся, ныне радостно празднует вся тварь Христову Пасху. 

*б(о)* Мт҃и бж҃иꙗ и наше хваление. ꙗко мюроносицъ приими. възвѣщение. ст҃ыꙗ пасхы хв҃ыи ⁘ 

> *Богородичен*: Мати Божия, и наше хваление, яко мироносиц, приими, возвещение святыя Пасхи Христовы. 

*пѣ(с). е҃. ірмо(с). свѣтъ твои невечернии х҃е. озарии ты б҃е. ѹмїленѣи ми дш҃и. и настави же въ страхъ 
твои. зане свѣтъ твоꙗ повелѣниѧ ⁘*

<*л. 192*>

Свѣтъмь бесъмрътьныимь ис҃е. зашъдъ подъ землю. осиꙗлъ ѥси всѧ. и въскрѣсилъ ѹмръшаꙗ древле. похвалѧти тѧ 
бж҃ию пасхѹ ⁘

> Светом бессмертным, Иисусе, зашед под землю, осиял еси вся и воскресил умершая древле, похваляти Тя, 
Божию Пасху. 

Ꙗвисѧ и намъ нынѣ х҃е. ꙗко клеопѣ древле. и вьсѣмъ иже съ нимъ. и пасхы твоеѧ разѹмѣнїе. ꙗко бж҃ии 
хлѣбъ блаже подажъ ⁘ 

> Явися и нам ныне, Христе, яко Клеопе древле и всем иже с ним, и Пасхи Твоея разумение, яко Божий хлеб, 
Блаже, подаждь. 

Въ тьмѣ и сѣни сѣдѧща. прѣдѣлы древьнѧѧ. ꙗко ѹжь ны врагыи. въздвиглъ ѥси / на свѣтъ жизнии. въстаниѥмь си 
х҃е пасхѹ ⁘ 

> Во тьме и сени седяща пределы древняя, яко уже ны враги, воздвигл еси на свет жизни, востанием Си, Христе, 
Пасху. 

*б(о)* Издрѧдьнаꙗ дѣла ти х҃е. ꙗко родисѧ намъ. неиздреченьно иже ны. и радѹитесѧ въскрьсъ же намъ. подасть 
абие. ꙗко бж҃ию паскѹ ⁘

> *Богородичен*: Изрядная дела Ти, Христе: яко родися нам неизреченно иже ны, и радуйтеся, воскрес же, нам подаст абие, 
яко Божию Пасху.

*пѣ(с). ѕ҃. ірмо(с). глѫбина стра(с) на ⁘*

Тридневьнъ. из мрьтвыихъ въскрьсе оживль. вѣчъныꙗ подънѧꙗ. съвѧзаныꙗ х҃е и ѧвисѧ. волею въ третии сь. 
дн҃ь пасха клеопѣ ⁘

> Тридневен из мертвых воскресе, оживль вечныя подняя(?) связаныя, Христе, и явися волею в третий се день, 
Пасха Клеопе. 

Въкѹси. за всѣхъ съмрьти. нъ ꙗвисѧ. съпасъ всѣмъ и творьцъ. въскрьсъ из мрьтвыихъ. ꙗко павьлъ въпиѥть. 
пасха наша за ны закланъ бысть ⁘

> Вкуси за всех смерти, но явися Спас всех и Творец, воскрес из мертвых, яко Павел вопиет: Пасха наша 
за ны заклан бысть. 

Радѹетесѧ хв҃у въскрьсению тварь. въцвитающи въ немь. и радость кажеть. ꙗко сын ѹмръщвь врага. и въскрьсе 
отъ мрьтвыихъ пасха бж҃иꙗ ⁘

> Радуется Христову воскресению тварь, воцвитающи в Нем, и радость кажет, яко Сын умерщвь врага, и воскресе
от мертвых, Пасха Божия. 

*б(о)* Женихъ. из ложница гроба изиде. сн҃ъ дв҃ичьскыи х҃ъ б҃ъ. и ꙗвльсѧ прѣже мюроносицамъ. таинѹю 
пасхꙋ ꙗвлѧѥть ⁘ 

> *Богородичен*: Жених из ложница гроба изыде, Сын Девический Христос Бог, и, явлься прежде мироносицам, 
тайную Пасху являет. 

*пѣ(с). з҃. ірмо(с). прохлаждъшааго пламень пещънъи. и отрокы неопально сп҃се. бл(с)нъ ѥси въ вѣкъ всѧ г҃и ⁘*

Въстанѣмъ текѹще на ѹтриню. ꙗкоже древле клеопа любовию. скоро варѧще. и ѥр҃слима. и пасхѹ хв҃у ѥмꙋ 
проповѣдїмъ ⁘

> Востанем, текуще на утриню, якоже древле Клеопа, любовию, скоро варяще и Иерусалима, и Пасху Христову 
ему проповедим.

<*л. 192 об.*>

Въ ѥммаѹсѹ вьсьпѹть. иже съ клеопою творѧще. х҃а видѣша бж҃ию паскѹ. въ нетлѣньнѣ плъти. пѹтьмь идѹще 
съ нимь ⁘

> Во Еммаусу вспуть иже со Клеопою творяще, Христа видеша, Божию Пасху, в нетленне плоти, путем идуще с Ним. 

Ꙗкоже на прѣломлении хлѣба ꙗвисѧ. вѣрьномѹ ти клеопѣ бл()годѣтелю. бѹди и намъ знанъ вл()дко. и пасхѹ 
твою дажъ намъ ꙗко хлѣбъ ⁘

> Якоже на преломлении хлеба явися верному Ти Клеопе, Благодетелю, буди на нам знан, Владыко, и Пасху Твою 
даждь нам яко хлеб.

*б(о)* Лика ст҃хъ мюроносицъ. и плъка бж҃ии ап(с)лъ. пѣ(с)ми вѣньчаимъ. пасхꙋ намъ проповѣдаша. отъ 
дв҃ца х҃а ⁘

> *Богородичен*: Лика святых мироносиц и полка божиих апостол песньми венчаим, Пасху нам проповедаша, 
от Девицы Христа.

*пѣ(с). и҃. ірмо(с). нб҃са повѣдають тварь рꙋкѹ твоею. свѣтила бо свьтѧтьсѧ. славѫ твою чл(о)вколюбьче. 
възвѣщають и поють тѧ. коньци земьнии. ꙗко всѧ работьноꙗ тебѣ ⁘*

Иже въ мрьтвыихъ повѣдають. г҃и крѣпость твою. ꙗко же ѹжасесѧ съмрьть. пришъствіꙗ ти на съмрьть. и о тъбѣ 
же оставль мьртвыꙗ. ꙗже въскрѣсивъ подасть пасхѹ ⁘

> Иже в мертвых поведают, Господи, крепость Твою, якоже ужасеся смерть пришествия Ти на смерть, и о Тебе же 
оставль мертвыя, яже воскресив, подаст Пасху. 

Ап(с)льскыи великыи ликъ. празднѹеть пасхѹ нынѣ дн(с)ь ст҃ѹю. тѧ х҃е въскрьсъша. плачете же сѧ июдеискъ 
народъ. и болѧть приемлюще трѹдъ ⁘

> Апостольский великий лик празднует Пасху ныне днесь святую, Тя Христе, воскресша: плачете же ся июдейск 
народ, и болят, приемлюще труд.

Крьстиꙗньска нынѣ множъства. радѹютьсѧ о бз҃ѣ. побѣдѹ твою поюще сп҃се нышъ. ѥюже побѣди мира. и дасть 
въскрьсениꙗ пасхꙋ. кланѧющимъ ти сѧ. истиною х҃е ⁘

> Христианска ныне множества радуются о Бозе, победу Твою поюще, Спасе наш, еюже победи мира, и даст 
воскресения Пасху, кланяющим Ти ся истиною, Христе. 

*б(о)* Давыи мюроносицамъ плачющимъсѧ радость. и дв҃ѣи марии ꙗвльсѧ сп҃се. въскрьсъ отъ гроба. м(о)лтвамі 
ихъ. съподоби ны неосѹдъно паскѹ ꙗсти ⁘ 

> *Богородичен*: Давый мироносицам плачющимся радость, и Деве Марии явлься, Спасе, воскрес от гроба, 
молитвами их сподоби ны неосудно Пасху ясти.

*пѣ(с). ѳ҃. ірмо(с). ѥдина б҃а плътию рожъши. дв҃ою чиста. по рожъствѣ прѣбы(с). б҃жие бо бѣ рожъство. 
тѣмь тѧ бц҃е. вси съгласьно величаемъ ⁘*

Радѹисѧ земле. веселисѧ нб҃о. исканѣте же нынѣ сладость горы. члв҃ци играите вси. въскрьсе бо из гроба 
г҃ъ. и пасхѹ праздьнѹемъ ⁘ 

> Радуйся, земле; веселися, небо; исканете же ныне сладость, горы; человецы, играйте вси: воскресе бо из 
гроба Господь, и Пасху празднуем.

<*л. 193*>

Ликъ ѹченичъскъ страхомь крыꙗшесѧ. гласы же вѣрьнъ женъ слышавъше. х҃а въскрьсъша варѧють. гробъ радѹющесѧ. 
и обрѣтоша пасхѹ ст҃ѫю ⁘

> Лик ученическ страхом крыяшеся, гласы же верно жен слышавше, Христа воскресша варяют гроб, радующеся, 
и обретоша Пасху святую. 

Давыи намъ слово на пѣние твое. и житиѥ же х҃е на хваление тебѣ. подажъ всѣмъ блаже. ѹмръщвии съмръть г҃и. 
и пасхѹ въскрьсъ намъ ⁘

> Давый нам слово на пение Твое и житие же, Христе, на хваление Тебе; подаждь всем, Блаже, умерщвей смерть, 
Господи, и Пасху, воскрес, нам.

*б(о)* Съгласьно въкꙋпѣ. всь миръ праздьнѹнѹеть ти. пасхѹ х҃е. и ст҃е въстаниѥ. и вѣрою хвалить ти. пр(ч)стꙋю 
мт҃рь г҃и. и сию съврьшаеть пѣ(с) ⁘

> *Богородичен*: Согласно вкупе весь мир празднует Ти Пасху Христе, и святое востание, и верою хвалит Ти 
Пречистую Матерь, Господи, и сию совершает песнь.

## Среда

*въ срѣ(д). кано(н). гла(с). д҃. пѣ(с). а҃. ірмо(с). морѧ чрь ⁘*

На мори тивериꙗдьстѣмь дн(с)ь. ꙗвилъсѧ ѥсть х҃ъ. въскрьсъ тридневьно из мрьтвыихъ. и пасхѹ ѹченикомъ ꙗвѣ. 
своего въстаниѧ. ꙗко бж҃ию трѧпезю поставилъ ⁘

> На мори Тивериадстем днесь явился есть Христос, воскрес тридневно из мертвых, и Пасху учеником яве Своего 
востания, яко Божию трапезу, поставил. 

Прѣчъстьно дн(с)ь сътворимъ. вѣселие вѣрно. бж҃иѧ пасхы придѣте братиѥ. пѣ(с) дающе г҃у. ꙗко рыбитвы вѣры. 
дрѹжинѣ петровѣ. подобѧщесѧ ⁘

> Пречестно днесь сотворим веселие верно Божия Пасхи, приидите, братие, песнь дающе Господу, яко рыбит(в)ы 
веры, дружине Петрове подобящеся. <*прим.: рыбиты = рыбаки*>

Вѣрою и любъвию. приходѧщи. на гробъ хв҃ъ. мариꙗ прьваѧ магдалыни. съ инѣми ѹченицами. прьвѣѥ пасхѹ видѣша. 
х҃а из гроба въскрьсъша ꙗвѣ ⁘

> Верою и любовию приходящи на гроб Христов Мария первая Магдалина со инеми ученицами, первее Пасху видеша, 
Христа из гроба воскресша яве.

*б(о)* Въистинѹ мт҃рь б҃а нашего. исповѣдающе ѥѧ. хв҃и ап(с)ли чс҃та. сърадовахѹсѧ съ тобою. въскрьсъша 
зрѣвъше. из мрьтвыихъ х҃а пасхѹ нашѫ ⁘

> *Богородичен*: Воистину Матерь Бога нашего исповедающе Ея, Христови апостоли, Чистая, срадовахуся с Тобою, 
воскресша зревше из мертвых Христа, Пасху нашу.

*пѣ(с). г҃. ірмо(с). веселитьсѧ о ⁘*

Веселѧтьсѧ мьртвии. сънитиемь ти х҃е поюще. твое чъстьное въстание. имьже въскрьсъше пасхѹ творѧть ⁘

> Веселятся мертвии снитием Ти, Христе, поюще Твое честное востание, имже, воскресше, Пасху творят. 

Ꙗко чл(о)вкъ страдавъ. областию ꙗко б҃ъ въздвиже. отъ вѣка мрьтвыꙗ. пасхѹ бо сѹгꙋбѹ тѧ знаѥмъ ⁘ 

> Яко человек страдав, областию, яко Бог, воздвиже от века мертвыя, Пасху бо сугубу Тя знаем.

Мюроносица хв҃ы. ꙗко ѹвѣдѣвь- <*л. 193 об.*> ша радость. и ап(с)лмъ х҃а пасхѹ въскрьсъша. проповѣдаша ⁘

> Мироносица Христовы, яко уведевша радость, и апостолом Христа Пасху воскресша проповедаша.  

*б(о)* Бц҃а свѣтло. сн҃овьне же и б҃жиѥ въстание. пасхѹ плещѫщи чъстьно. поющїихъ ю съхранить присно ⁘

> *Богородичен*: Богородица светло Сыновне же и Божие востание, Пасху, плещущи честно поющих ю сохранит(ь) 
присно.

*пѣ(с). д҃. ірмо(с)⁘ въздвижена тѧ цр()кы видѣвъши ⁘*

Идѣмъ съ ѥдинѣмьнадесѧте въ горѫ. ѥлеоньскѫю скоро. х҃а въскрьсъша. въ неи видѣвъше. и пасхѹ трьст҃ѫю. 
семѹ съ нимь поклонїмъсѧ ⁘

> Идем со единемнадесяте в гору Елеонскую скоро, Христа воскресша в ней видевше, и Пасху тресвятую, 
Сему с ним поклонимся.

Наѹчають въстанию гн҃ю. дрьзостию б҃жиѥю. ꙗзыкы всего мира. мѫдрии ап(с)ли. боѧвъшесѧ древле. и великꙋ 
паскѹ плещѫть на земли ⁘

> Научают востанию Господню дерзостию Божиею языки всего мира мудрии апостоли, боявшеся древле, 
и велику Пасху плещут на земли. 

Съ нами ѥсть г҃ь и вл҃дка. ꙗкоже обѣщание. того извѣстѹеть. ѥгоже паскѹ чътѹще. поемъ въстанїе. до сконьчаниꙗ 
вѣкѹ аминь ⁘

> С нами есть Господь и Владыка, якоже обещание Того известует, Егоже Пасху чтуще, поем востание до скончания 
века, аминь.

*б(о)* Мюроносицъ съвъкѹплениѥ мѫжъское. съ чистою дв()ою мариѥю гн҃ею. дрьзо радꙋютьсѧ. приимъ радѹитесѧ. 
и х҃а поють пасхꙋ вѣрьно ⁘

> *Богородичен*: Мироносиц совокупление мужеское с Чистою Девою Мариею Господнею дерзо радуются, приим 
радуйтеся, и Христа поют Пасху верно.

*пѣ(с). е҃. ірмо(с). ты г҃и ми свѣтъ.*

Ты г҃и ми свѣтъ. въ адъ пришълъ ѥси. и въскрѣси тьмьныꙗ. и сѣдѧщаꙗ въ сѣни. пасхѹ въсиꙗ имъ ⁘ 

> Ты, Господи, мой свет, во ад пришел еси, и воскреси темныя и садящая в сени, Пасху восия им. 

Въкѹсивъ плътию. съмрьти г҃и. прѣложї съмрьтьнѫю. горесть на сладость. сластию пасховьною. добрѣ ⁘ 

> Вкусив плотию смерти, Господи, преложи смертную горесть на сладость, сластию пасховную <*пасхальною*> добре.

Нынѣ весна таина. весна бж҃иꙗ и таина. въскрьслъ ѥсть отъ гроба. х҃ъ великаꙗ пасха. людие радѹитесѧ свѣтло ⁘

> Ныне весна тайна, весна Божия и тайна: воскресл есть от гроба Христос, великая Пасха, людие, радуйтеся светло.

*б(о)* Въздрадовашасѧ ꙗсно. видѣвъше ап(с)ли. г҃а въскрьсъшаго. и съ бц҃ею пасхѹ възвеличають ⁘

> *Богородичен*: Возрадовашася ясно, видевше апостоди Господа воскресшаго, и с Богородицею Пасху возвеличают. 

*пѣ(с). ѕ҃. ірмо(с). пожрѫ ти съ / гласомь хвал ⁘*

Пожримъ. нынѣ жъртвꙋ хвалениꙗ си. праздьнѹюще паскꙋ. сп҃сьнꙋю б҃а нашего ꙗко ада ѹмрьвивъ. всего 
<*л. 194*> мира въскрѣси ⁘

> Пожрем ныне жертву хваления си, празднующе Пасху спасную Бога нашего, яко ада умертвив, всего мира воскреси.

Закласѧ. волею х҃ъ за вьсѧ ны и. нъ въскрьсе б҃ъ сыи. властию божиѥю. крѣпости своѥѧ. и пасхѹ ꙗко 
обрѫчениѥ. побѣдилъ ѥсть ⁘

> Заклася волею Христос за вся ны, но воскресе, Бог сый, властию Божиею крепости Своея, и Пасху, яко 
обручение, победил есть. 

Плъны быша хв҃ъ ап(с)лъ мрѣжа. пришъствиемь ѥго. ловлениѥмь рыбъ. и познаша въскрьсъша. отъ чюдесъ 
пасхѹ г҃а ⁘

> Полны быша Христовых апостол мрежа пришествием Его, ловлением рыб, и познаша воскресша, от чудес 
Пасху Господа.

*б(о)* Крѣпѧтьсѧ. въ вѣрѣ жены приѥмлють. въскрьсениѧ прьвѣѥ. ѹвѧзение пасхѹ хв҃у. и поють мт҃рь ѥго 
ꙗко подобьнѫ ⁘

> *Богородичен*: Крепятся в вере жены, приемлют воскресения первее увязение Пасху Христову, и поют 
Матерь Его, яко подобну.

*пѣ(с). з҃. ірмо(с). спс҃ыи въ огни ⁘*

Пропѧтыи съ разбоиникома. съ мрьтвыимї причътенъ. волею тридневьнъ х҃е. нъ въскрьсе раздрѹшивъ съмрьть. 
ис҃ъ сп҃съ нашъ. ѥгоже поѥмъ бж҃ию пасхѹ. ꙗко жизнодавца ⁘ 

> Пропятый с разбойникома, с мертвыми причтен волею тридневен, Христе, но воскресе, разрушив смерть, 
Иисус Спас наш, Егоже поем Божию Пасху, яко Жизнодавца.

Съпраздьнѹѥть сиѡ̈нѹ. иѥрсл()имъ ст҃ыи. ꙗко въскрьслъ ѥсть х()ъ. и ꙗвисѧ ѥдиномѹнадесѧте. плачющемъсѧ. 
и радостии всѧ исплъни. ѥгоже пасхѹ радѹющесѧ <*обрыв*> ѥмъ ⁘

> Спразднует Сиону Иерусалим святый, яко воскресл есть Христос и явися единомунадесяте плачущемся, 
и радости вся исполни, Егоже Пасху радующеся <*обрыв*>ем.

Приѧтѫю ти х҃е. плъ <*обрыв*> отъ насъ. нетлѣньнѫ с <*обрыв*> дрыимъ апл(о)мъ пок <*обрыв*> 
гроба. прѣславьн <*обрыв*>

> Приятую Ти, Христе, пло<*обрыв*> от нас нетленну с <*обрыв*>дрым апостолом пок<*обрыв*> гроба 
преславн<*обрыв*>.

*б(о)* Мюроносьномѹ <*обрыв*> съ матерью д <*обрыв*> прѣпѣтыи г҃ <*обрыв*> иныи ⁘

> *Богородичен*: Мироносному <*обрыв*> с Материю <*обрыв*> препетый Г<*обрыв*> иный. 

*п()* <*обрыв*>

Ап(с)лмъ пропов <*обрыв*> из мрьтвы <*обрыв*> ль нашъ. па <*обрыв*>

Истьлѣни <*обрыв*> плъти св <*обрыв*> славима <*обрыв*> 

Веселим <*обрыв*> <*л. 194 об.*> нѣ. приде врѣмѧ. и послѹшъствѹѥть цѣлованиѥ. пасхы извѣстуꙗ. ꙗко 
въскрьсе х()ъ. отъ гроба ꙗко г҃ь ⁘ 

> Веселим<*обрыв*>не прииде время, и послушествует целование, Пасхи извествуя, яко воскресе Христос от гроба 
яко Господь.

*б(о)* Ꙗвлиисѧ въ врьтьпѣ. рожъшии марии. и плачющиѥи. въскрьсениѥмь ти. радостї исплъни вл҃дко. прѣст҃ую 
пасху. неосѹдьно праздьновати насъ съподоби ⁘

> Явлейся в вертепе, рождшей Марии и плачущей, воскресением Ти радости исполни, Владыко, пресвятую Пасху 
неосудно праздновати нас сподоби.

*пѣ(с). ѳ҃. ірмо(с). камы нерѹкосѣкомыꙗ горы и ⁘*

Камень отъваленъ обрѣтоша. мюроносица отъ гроба видѣша ѹноши анг()ла отъ нею же ѹвѣдѣвъша. хв҃о въстание. 
апл()мъ текѹть. бж()ию пасхꙋ повѣдати ⁘ 

> Камень отвален обретоша мироносицы от гроба, видеша юноши ангела, от нею же уведевша Христово востание, 
апостолом текут Божию Пасху поведати.

Нынѣ радѹющисѧ тварь. просвѣщаѥтьсѧ и праздьнѹеть. пасхѹ веселиѧ поющи х҃ъ въскрьсе. отъ мьртвыихъ 
въистинѹ. надѣитесѧ вси чл(о)вци. ѹже бо съмрьть не обладаѥть чл(о)вкы ⁘

> Ныне, радующися, тварь просвещается и празднует Пасху, веселия поющи: Христос воскресе от мертвых 
воистину, надейтеся вси человеци, уже бо смерть не обладает человеки.

Ты въставъ отъ гроба. и мюроносицамъ ꙗвльсѧ. и ап(с)лмъ крыющемъсѧ. мира подавъ. и ст҃ѫ пасхѹ х҃е. 
бл҃го <*обрыв*> авѧщиихъ. сп҃си ꙗко ѥдинъ прѣмило <*обрыв*> 

Течеть ликъ мюроносицъ. похва <*обрыв*> съша из гроба. х҃а сеѧ сн҃а ї <*обрыв*> мъ. бж҃ию сию коньча <*обрыв*> 

## Четверг

<*обрыв*> *тъкъ. кано(н). гла(с). е҃.* <*обрыв*> *икыи ⁘* 

<*обрыв*> ѥсть х҃ъ. крс()тъ <*обрыв*> плъти. адама <*обрыв*> ж҃ию пасхѹ <*обрыв*> ь. тварь дн(с)ь. 
<*обрыв*> иꙗ. и прѣи <*обрыв*>х҃а видѣвъ. <*обрыв*> ана зѣло <*обрыв*> щѫща. х҃а <*обрыв*> 
въпиюща. <*обрыв*> ѣдите ⁘

<*л. 195*>

*б(о)* Слава радости бж҃иѧ. и всѧкого нынѣ праздьнїка. тѧ славимъ вѣрою. дв҃аѧ бц҃е чс҃та. х҃ъ бог҃ь. 
и сн҃ъ ти. дн(с)ь отъ гроба паска въскрьслъ ѥсть ⁘

> *Богородичен*: Слава радости Божия и всякаго ныне праздника, Тя славим верою, Дева Богородице Чистая: 
Христос Бог и Сын Ти днесь от гроба, Пасха, воскресл есть.

*пѣ(с). г҃. ірмо(с). ѹтврьждии землю ⁘*

Въдрѹжисѧ. на голъготѣ кр҃стъ сп҃сеныи. адовьноѥ же срд҃це прободе. тѣмьже и избльва скоро адама и 
ѹмьршаꙗ. плътьнаꙗ бо хв҃а съмрьть. пасха въскрьсению бы(с) ⁘

> Водрузися на Голгофе Крест спасеный, адово же сердце прободе, темже и изблева скоро Адама и умершая,
плотная бо Христова смерть Пасха воскресению бысть.

Петръ ѹбо. вѣрьствиꙗ дш҃а не отъложи. аще и гл҃а х҃а отъврьщисѧ. скоро бо на гробъ притекъ. и тъкмꙋ ризы 
ѥдиныи. видѣ дивлѧшесѧ въскрьсению. и радоваашесѧ пасхꙋ плещ(а) ⁘

> Петр убо верствия души не отложи, аще и глаголом Христа отвержеся, скоро бо на гроб притек, и токмо 
ризы единыи виде, дивляшеся воскресению и радовашеся, Пасху плеща.

Жены мюроносица же и б҃омысльны. на гробъ придѫ. рано инъгда зѣло. носѧща тъщъно вѣрьно. мюро х҃а 
помазати. ꙗкоже мрьтвѹ и възлюбленѹ. пасхѹ же въскрьсениѧ видѣша ⁘ 

> Жены мироносицы же и богомыслены на гроб прииду рано иногда зело, носяща тощно верно миро, Христа 
помазати, якоже мертву и возлюблену, Пасху же воскресения видеша.

*б(о)* Бж҃иѥ х҃во отъ гроба въскрьсение. нб҃са свѣтить. и землю и подъзмеьнаꙗ. сп҃саеть бо мира истьлѧ. 
животъ подаѧ всѣмъ. бц҃и повелить. пасхѹ праздьновати сп҃сьнѫ ⁘

> *Богородичен*: Божие Христово от гроба воскресение небеса светит, и землю, и подземная, спасает бо мира 
из тли, живот подая всем, Богородицы повелит Пасху праздновати спасну.

*пѣ(с). д҃. ірмо(с). бж҃иѥ ти р ⁘*

Тъще ѥсть мѣсто гробьное. х҃ъ бо въскрьсе из мьртвыихъ. текъша всѣмъ проповѣдїте. къ женамъ вѣщаахꙋ. 
анг()ли пасхѹ съказаахѹ ⁘

> Тще есть место гробное, Христос бо воскресе из мертвых: текша, всем проповедите, к женам вещаху 
ангели, Пасху сказаху. 

Не крыитесѧ страхомъ х҃ви ѹченици. възѧтъ бо сѧ страхъ отъ васъ. х҃ъ въскрьсе пасха наша. ап(с)лмъ 
въпиꙗхѹ. прѣмѹдрыꙗ жены видѣвъша х()а ⁘

> Не крыйтеся страхом, Христови ученицы, взят бо ся страх от вас, Христос воскресе, Пасха наша: 
апостолом вопияху премудрыя жены, видевша Христа. 

Ꙗвльсѧ ап(с)лмъ г҃ь. въскрьсъ отъ мрьтвыихъ. посылаеть повѣдати всѣмъ. бж҃їѥ въстание ѥго. и пасхѹ 
праздьновати сп()снѫю ⁘

> Явлься апостолом Господь, воскрес от мертвых, посылает поведати всем Божие востание Его, и Пасху 
праздновати спасную.

*б(о)* Мариꙗ иѧковлѧ и мт()и хв()а. пасхѹ въскрьсениѧ хв҃а радꙋющисѧ пле<*л.195 об.*>щеть ꙗсно. и съ 
ѹченица зоветь. ꙗко бж()иї таиннъ. причастьница ⁘

> *Богородичен*: Мария Иаковля и Мати Христова Пасху воскресения Христова, радующися, плещет ясно, и со 
ученицами зовет, яко Божиих таин Причастница. 

*пѣ(с). е҃. ірмо(с)/ одѣꙗисѧ свѣтъмь ꙗко и ризою ⁘*

Одѣꙗисѧ свѣтъмь ꙗко ризою. нагъ на дрѣвѣ. плътию всѧ. нъ неиздреченьномь стѹдомь. обълкъ ада. въскрьсе 
пасха нетлѣньна ⁘ 

> Одеяйся светом яко ризою, наг на древе плотию вися, но неизреченным студом оболк ада, воскресе: 
Пасха нетленна. 

Тьмою облѣчесѧ тварь всѧкаꙗ. страстию х҃а. и нощъ мрачить. слънчъныꙗ лѹчѧ. нъ пасха въсиꙗѥть. дн(с)ь 
нынѣ немрьчѧща ⁘

> Тьмою облечеся тварь всякая страстию Христа, и нощь мрачит солнечныя лучи, но Пасха возсияет днесь 
ныне немрачяща. 

Плачемъ страстии твоеѧ. ꙗко ризою х҃е. облъкшѧсѧ мюроносица. печальнымъ видѣша тѧ. отъ гроба пасхѹ. 
радостию сѧ облѣкоша ⁘

> Плачем страсти Твоея яко ризою, Христе, оболкшеся мироносицы печальным, видеша Тя от гроба, Пасху, 
радостию ся облекоша. 

Придѣшѧ мюро тебѣ. жены приносѧще. съ дв҃ою бц҃ею. нъ сию поврьгъшѧ. пасхѹ ѹзрѣвъшѧ. скоро въспѧть 
течаахꙋ ⁘ 

> *Богородичен*: Придеша <*придеяти = подносить, приносить*> миро Тебе жены, приносяще, с Девою Богородицею, 
но сие повергшя, Пасху узревшя, скоро вспять течаху. 

*пѣ(с). ѕ҃. ірмо(с). влънѧщесѧ бꙋрею ⁘* 

Гнѣвающѧсѧ кнѧзѧ. иереꙗ же и фарисеѧ. ꙗко оскврьньникы оставивъ. дасть вѣрою. пасхѹ дне(с) сънести ⁘ 

> Гневающяся князя, иерея же и фарисея, яко оскверникы оставив, даст верою Пасху днесь снести. 

Иѡнѫ тридневьна отъ морѧ. избавлюнѹ звѣрии. звѣри же погѹбилъ ѥсть г҃ь. съмрьтии самъ тридневьна. пасха 
ꙗвльсѧ ⁘

> Иону тридневна от моря избавлену зверий, звери же погубил есть Господь смерти, сам тридневна Пасха явлься.  

Ловѧщю ѹбо петрѹ. иоанѹ и ꙗковѹ. имъ же х҃ъ ꙗвисѧ ꙗко г҃ь. и подасть пасхꙋ симъ. ꙗко ловъ многъ ⁘

> Ловящю убо Петру, Иоанну и Иакову, имже Христос явися яко Господь, и подаст Пасху сим, яко лов мног. 

*б(о)* Нынѣ отъ видѣниꙗ придѣте. мюроносица съ рожъшѫю. х҃а видѣвъша. и стражѫща пасхꙋ. въскрьсениꙗ 
приимъшѧ ⁘

> *Богородичен*: Ныне от видения приидите, мироносицы с Рождшею, Христа видевша и страждуща, Пасху 
воскресения приимшя. 

*пѣ(с). з҃. ірмо(с). прѣвъзносимыи ⁘* 

Сь б()ъ нашъ. пропѧтыи плътию. въ адъ пришъствова. съмрьть съвѧза. мрь<*л. 196*>твыꙗ же въскрѣшъ. пасхѹ 
ст҃ѫю нынѣ даеть ⁘ 

> Се Бог наш, пропятый плотию, во ад пришествова, смерть связа, мертвыя же воскрешь, Пасху святую ныне дает.

Сь б҃ъ нашъ. ѥгоже оклеветаша. людиѥ прѣстѹпьнии. въста ꙗко г҃ь. и нынѣ ти плачѫть. а мы пасхѹ плещемъ ⁘ 

> Се Бог наш, Егоже оклеветаша людие преступнии, воста яко Господь, и ныне ти плачут, а мы Пасху плещем.

Сь б҃ъ наъ. иже въ вышъниихъ живыи. съниде и постада. плътию волею самъ. и въскрьсе бж҃иѧ пасха. и съ 
оц()емь сѣдить ⁘

> Се Бог наш, иже в вышних живый, сниде и пострада плотию волею Сам, и воскресе, Божия Пасха, и со Отцем седит.

*б(о)* Сь б҃ъ нашъ. ѥгоже мариѧ ражаѥть. и пакы прѣбысть. дв҃а непорочъна. тъ пасха ѥсть. поющиимъ вѣрою ⁘ 

> *Богородичен*: Се Бог наш, Егоже Мария раждает и паки пребысть Дева Непорочна, то Пасха есть поющим верою.

*пѣ(с). и҃. ірмо(с). тебе вседѣтелю ⁘* 

Страстии плътьныи. съмрьти въкѹси х҃е. и ада б҃жьствомь. ѹмрьщвъ въздвиже всѧ. древьнѧꙗ въ тѧ вѣровавъша. 
тѧ прѣвъзносимъ ⁘

> Страсти плотския, смерти вкуси, Христе, и ада Божеством умерщвь, воздвиже вся древняя в Тя веровавшая, 
Тя превозносим. 

Доиде скоро. разбоинїкъ крс҃та носѧ. текыї въ породѹ. и въшълъ ѥсть побѣдьноѥ бо видѣ въ серафимъ знамение. 
разѹмѣ ꙗко въскрьсе. х҃ъ из гроба пасха ⁘ <*порода = родовое происхождение*>

> Дойде скоро разбойник, Крест нося, текий в породу, и вошел есть, победное бо виде в серафим знамение, 
разуме, яко воскресе Христос из гроба, Пасха.

Придѣте дрьзостию. ѹченици словеси. пасхѹ просвѣщаѥмъ. пѣ(с)ми вѣрьно сь дн()ь. въ неже х҃ъ въскрьсе. 
вси въспоите. ѥго въ всѧ вѣкы ⁘

> Приидите дерзостию, ученицы Словеси, Пасху просвещаем песньми верно се днесь, в неже Христос воскресе, 
вси воспойте Его во вся веки.

*б(о)* Емѹже из дребръ. кръвь и вода течеть. сѹгѹбь въистинѹ ѥсть. б҃ъ и чл(о)вкъ ѥгоже бц҃а. ражаеть плътию 
непрѣложъно. ѥгоже въскрьсъша х҃а. поемъ пасхꙋ ⁘

> *Богородичен*: Емуже из ребр кровь и вода течет, сугуб воистину есть Бог и человек, Егоже Богородица 
раждает плотию непреложно, Егоже воскресша Христа поем Пасху.
 
*пѣ(с). ѳ҃. ірмо(с). исаиꙗ ликѹи дв҃аꙗ бо ⁘* 

Нб҃са веселитесѧ. съ ан()глы дн(с)ь свѣтло. радѹи же сꙗ земле. всѧ съ чл(о)вкыи. х҃ъ бо въскрьслъ ѥсть. 
отъ гроба пасха истнньнаꙗ. егоже праздьнѹѥмъ. побѣдьнаꙗ величиꙗ чъстьно ⁘

> Небеса веселитеся со ангелы днесь светло, радуй же ся, земле, вся со человеки: Христос бо воскресл есть 
от гроба, Пасха истинная, Егоже празднуем победная величия честно.

Грѧдѣте въскликнѣмъ. сп҃сѹ дн(с)ь х҃ѹ. раздрѹши бо сь. ада крѣпъко. съмрьть низъврьже. и адама въздвиже 
истьлѧ. ѥгоже праздьнѹѥмъ. нынѣ <*л. 196 об.*> пасхѹ веселѧщесѧ ⁘

> Грядите воскликнем Спасу днесь Христу: разруши бо се ада крепко, смерть низверже и Адама воздвиже из тли, 
Егоже празднуем ныне Пасху веселящеся. 

Ѹченици ликѹють. ꙗко онихъ ꙗвисѧ из мрьтвыихъ. и радꙋѥтесѧ всѧ землѧ. страхъ погыблъ ѥсть. и съмрьтьна 
вонѧ и зла. нынѣ же процвьтъ. пасха бж҃иѧ вселиꙗ свѣтла ⁘

> Ученицы ликуют, яко оных явися из мертвых, и радуется вся земля, страх погибл есть, и смертная воня и зла,
ныне же процвете Пасха Божия веселия светла.

*б(о)* Тебѣ вѣрьно радѹѥтьсѧ. мюроносица пр()ста чс()та. и поють вѣрьно пасхѹ хв҃у. съ намиже тѧ славимъ. 
и вѣрьно въпиемъ чиста. мт҃и вл҃дчице. м(о)лтвъ всѣхъ съврьши ⁘

> *Богородичен*: Тебе верно радуется мироносица, Пресвятая Чистая, и поют верно Пасху Христову, с ними же 
Тя славим и верное вопием, Чистая Мати и Владычице: молитвы всех соверши.
 
## Пятница
 
*въ пѧтъкъ. кано(н) гла(с). ѕ҃. пѣ(с). а҃. ірмо(с) / ※ ꙗко по сѹхѹ ходивъ и()ль. по.{.бѣ.}здьнѣ стопа ⁘* 

Праздьникъ шестыи намъ. прославимъ хв҃а въстаниѧ. и пасха чъстьнаꙗ. имьже сп҃саѥмъсѧ. б҃ѹ побѣдьнѹю пѣ(с). 
въспоюще емꙋ ⁘

> Праздник шестый нам, прославим Христова востания, и Пасха честная, имже спасаемся, Богу победную песнь 
воспоюще Ему.

Ꙗко крѣпъкъ въ браньхъ. и силъ ис҃ъ г҃ь. мрьтвьство наше. на жизнь прѣложи. ѹмръ и погребенъ и въскрьсе. 
пасха тридневьнъ ⁘

> Яко крепок во бранех, и сил Иисус Господь, мертвость нашу на жизнь преложи, умер, и погребен, и воскресе, 
Пасха, тридневен.

Нынѣ веселѧтьсѧ жены немощъныꙗ. ѹченикъ же криетьсѧ. многочъстьныи ликъ. и евга приѥмьеть. радостии 
бл()говѣщениꙗ хв҃а. паскѹ прс()тѫю ⁘

> Ныне веселятся жены немощныя, ученик же крыется многочестный лик, и Ева приемлет радости благовещения 
Христова, Пасху пресвятую.

Въсплещи всѧ тв(а)рии радостьно. х҃во въстание. и паскѹ чъстьнѹю. и да поѥть дн(с)ь свѣтло. дв()ѹ чс҃тꙋю. 
ꙗко застѹпьницѫ нашѫ ⁘

> *Богородичен*: Восплещи вся тварь радостно Христово востание и Пасху честную, и да поет днесь светло 
Деву Чистую, яко заступницу нашу.
 
*пѣ(с). г҃. ірмо(с) ⁘ / нѣсть ст҃а ꙗкоже ты г()и бж()е мои ⁘* 

Нѣсть ст҃а ꙗко же ты. г҃и б҃е мои. попьравъи съмрьть. тридневьно погребенъ. и въскрѣсивъ адама. славити ти 
паскѹ прс()тѫю ⁘

> Несть Свят якоже Ты, Господи Боже мой, поправый смерть, тридневно погребен, и воскресив Адама славити Твою 
Пасху пресвятую.

Нѣсть мл(о)стива. ꙗкоже ты призвавыи петра. къ женамъ ст҃амъ. видѣти радость пасхыи. боꙗщѫмѹсѧ тебе. 
грѣхомъ отъврьжениѧ ⁘

> Несть милостива якоже Ты, призвавый Петра к женам святым видети радость Пасхи, боящемуся Тебе грехом 
отвержения.

Нѣсть мл(о)срда. ꙗкоже ты вл҃дко б҃е мои п(о)давъ радость мюро<*л. 197*>носицамъ женамъ и раздѹшъ ѥвгѫ 
отъ ѹзъ тьмница. да пасхѹ поеть рода ⁘

> Несть милосерда якоже Ты, Владыко Боже мой, подав радость мироносицам женам и разреш Еву от уз темницы, 
да Пасху поет рода.

*б(о)* Бл()годѣть. бж҃иꙗ ти чс҃та. бц҃е г҃же. сиѧеть въ мирѣ. ꙗко сл()нце свѣтло. всего рода земьна. на 
радость зовѫщи гн()ѫ. паскѹ праздьновати ⁘

> *Богородичен*: Благодать Божия Ти, Чистая Богородице Госпоже, сияет в мире, яко солнце светло всего рода 
земна, на радость зовущи Гсподню Пасху праздновати.   
 
*пѣ(с). д҃. ірмо(с) ⁘ х҃съ мнѣ сила. б҃ъ ⁘* 

Вечеръ въдворисѧ намъ. рыдание и плачъ. крьстъмь и съмрьтию. хв҃и плътию ѹмръшѫ. чл(о)вчами рѹками. 
нъ ѹтро въскрьсъшѫ. радѹемъсѧ пасцѣ ѥго ⁘

> Вечер водворися нам рыдание и плач крестом и смертию, Христови плотию умершу человечами руками, 
но утро, воскресшу, радуемся Пасце Его.

Ꙗвисѧ прьвѣе. отъ мрьтвыихъ въскрьсъ. и жне ꙗже. з҃.мь. изгнано бысть д()хъ. ты бо пришъствиѥ. на гробъ 
паска бы(с) ⁘

> Явися первее, от мертвых воскрес, и жне, яже 7-мь изгнано бысть дух, Ты бо пришествие на гроб Пасха бысть. 

Ѹченица събирають. разбѣгъше древле. женьскою вѣстию. радостьною. и пасхѹ видѧть. х҃а ѥдинънадесѧте 
кѹпьно. въ ѥлеоньстѣ горѣ свѣтло ⁘

> Ученицы собирают разбегше древле женскою вестию радостною и Пасху видят Христа едононадесяте купно 
во Елеонстей горе светло.

*б(о)* Мариꙗ радѹютьсѧ. и аньна кѹпно. и саломї и марфа. иѡсифъ въкѹпѣ и никодимъ. ст҃ою дв҃ою. праздьнѹюще 
паскꙋ хв҃ѹ ⁘

> *Богородичен*: Мария радуются, и Анна купно, и Саломия, и Марфа, Иосиф вкупе и Никодим, Святою Девою 
празднующи Пасху Христову. 

*пѣ(с). е҃. ірмо(с). бж҃иѥмь ти свѣтъмь ⁘*

Бж҃ию пасхѹ твоѭ блаже. поють вси коньци. ꙗко съмрьть съврьже. и съвъскрѣси всѧ. въскрьсъ сп҃се вѣрою ти 
словеси. вѣровавъше древле ⁘

> Божию Пасху Твою, Блаже, поют вси концы: яко смерть сверже и совоскреси вся, воскрес, Спасе, верою Ти 
словеси веровавше древле.

Свѣтъ въсиꙗ въ твои слово бж҃їѥ. въ тьмьныихъ съмрьти странъ. мракъ прогнасѧ. и съвѧзнии древлнии. и сльпше
въскорѣ. ꙗвиша многыимь. пасхꙋ плещуще свѣтло ⁘

> Свет возсия во Твоих, Слово Божие, в темных смерти странах, мрак прогнася, и связании древлении и слепше 
вскоре явиша многим, Пасху плещуще светло.

Мюроносица прѣже х҃а. отъ гроба въскрьсъша видѧща. радостию и страхомь. бѣжа дрьжимыи. имьже х҃съ 
подобьно. радование дасть. пасхѹ апл҃мъ бл҃говѣстоваше ⁘

> Мироносицы прежде Христа от гроба воскресша видяще, радостию и страхом бежаша держимии, имже Христос 
подобно радование даст, Пасху апостолом благовествоваше.

*б(о)* Въ неприкосновенѣ и дивьнѣ. радости бы(с) <*л. 197 об.*> бц҃е. пасхѹ видѣвъши. х҃а из мрьтвыихъ. 
копиемь въистинѹ. бодома абие печалию. ѧже проиде ср()дце твоѥ ꙗвѣ ⁘

> *Богородичен*: В неприкосновенней и дивней радости бысть, Богородице, Пасху видевши, Христа из мертвых, 
копием воистину бодома абие печалию, яже пройде сердце Твое яве.

*пѣ(с). ѕ҃. ірмо(с)./ житиискаго морѧ. въздвизаѥма ⁘*

Петръ ловлѧаше рыбы. съ инѣми ѹченикы. въсѹе трѹжъшесѧ. х҃а бо оставиша кѹпьно. тъже самъ въскрьсе. 
и наплънї въ мрѣжа. паскѹ подасть ⁘

> Петр ловляше рыбы со инеми ученики, всуе труждшеся. Христа бо оставиша купно, Тойже Сам воскресе, 
и наполни мрежи, Пасху подаст.

Приде къ дрѹгомъ си. затворенами двьрьми. кажа си въскрьсениѥ. и подасть миръ и радость. паскѹ ти проповѣдати. 
и въстаниѥ сп()се. заповѣдавъ ⁘

> Прииде к другом Си, затвореным дверем, показуя Си воскресение, и подаст мир и радость, Пасху Твою 
проповедати и востание, Спасе, заповедав.

Твоѥ проѡбразова. бж҃ие въстание х҃е. иона из(ь)ѧснивъ. неврѣженъ ис кита избльванъ. тѣмьже ти славимъ. 
въскрьсение вси. и паскѫ сп()се ⁘

> Твое прообразова Божие востание, Христе, Иона, изъяснив: неврежден из кита изблеван. Темже Твое славим 
воскресение вси и Пасху, Спасе.

*б(о)* Омрьтвѣша стражие. надъ гробомь сп҃се. страхомь одрьжащесѧ. нъ радѹютьсѧ жены ꙗвествьно. и пасхꙋ 
прославлѧють. съ бж҃иѥю марию. видѣвъша х҃а ⁘

> *Богородичен*: Омертвеша стражие над гробом, Спасе, страхом одержащеся, но радуются жены явственно, 
и Пасху прославляют с Божиею Мариею, видевшя Христа.

*пѣ(с). з҃. ірмо(с). хладо/давицюꙋ бо пещъ ⁘*

Недомышлѧꙗсѧ петръ идѧаше. страхꙋꙗ на ловитвꙋ самъ. въскрьсениѥ же. пришедъ х҃во его. мрѣжа наплъни абие. 
и радость поѧше въпиꙗ. въскрьсе пасха хс()ъ ⁘

> Недомышляяся Петр идяше, страхуя, на ловитву сам, воскресение же, пришед, Христово его мрежа наполни 
абие, и радостию пояше, вопия: воскресе Пасха Христос.

Ап(с)ли на горѹ їдоша. радѹющесѧ сърѣсти х҃а. и видѣвъше. въскрьсъша сего отъ мрьтвыхъ. вѣрьно поклонишасѧ 
ѥмѹ. и поꙗхѹ кѹпьно. въскрьсе пасха хс҃ъ ⁘

> Апостоли на гору идоша, радующеся, срести Христа. И видевше воскресша Сего от мертвых, верно поклонишася 
Ему и пояху купно: воскресе Пасха Христос.

Съ мюромь ти придꙋ на гробъ. заѹтра жены хв҃ъ. и слышаахꙋ анг҃ла гл҃юща къ нимъ. въсталъ ѥ<*л. 198*>сть 
г҃ь текъша рьцѣте всьже. въскрьсе пасха г҃ь ⁘

> С миром Ти приду на гроб заутра жены Христов, и слышаху ангела глаголюща к ним: востал есть Господь, 
текшя рците всем же: воскресе Пасха Господь.

*б(о)* Рожъшѫю тѧ цѣлѹюще въпиемъ. ти. безначала и бл҃дѣтелю х҃е. ꙗко бо сѧ родилъ ѥси. неиздреченьнымь 
словомь иж неѧ. въскрьсе отъ гроба. запечатлѣна тврьдо. пасхѹ вѣрьныимъ давъ ⁘

> *Богородичен*: Рождшую Тя целующе, вопием Ти: Безначальне и Благодетелю Христе, яко бо ся родил еси 
неизреченным словом из Нея, воскресе от гроба запечатлена твердо, Пасху верным дав.

*пѣ(с). и҃. ірмо(с). ис пламене ст҃ыимъ рос ⁘*

Подвижасѧ тварь. пропѧтиемь ти х҃е. видѣвъ сътьникъ. зѣло въпиꙗше. въистинѹ сн҃ъ. бж҃ии ѥсть х҃ъ. 
ѥгоже ст҃ѫю пасхꙋ. чътемъ въскрьсъша ⁘

> Подвижася тварь пропятием Твоим, Христе, видев сотник, зело вопияше: воистину Сын Божий есть Христос, 
Егоже святую Пасху чтем, воскресша.

Веселие наиде. на ѹ(че)ничъ ликъ. и болѣзнь прѧтъ. жидовьскъ съборъ. нынѣ бо х҃ъ. въскрьсе из мьртвыихъ. 
ѥгоже прѣвъзносимъ. пасхꙋ въспоюще ⁘ 

> Веселие найде на ученич лик, и болезнь прият жидовск собор: ныне бо Христос воскресе из мертвых, 
Егоже превозносим, Пасху воспоюще.

Что сѧ плачете жены. рече анг()лъ чъто ищете. въ гробѣ въскрьсъшааго б҃а. идѣте вьсь же вѣрьно проповѣдите. 
нынѣ хс҃ъ въскрьсе. из гроба бж҃иꙗ пасха ⁘

> Что ся плачете, жены, рече ангел: что ищете во гробе воскресшаго Бога, идете все же, верно проповедите: 
ныне Христос воскресе из гроба, Божия Пасха. 

*б(о)* Сѣдѧи присно съ оц҃емь и д()хъмь. приѧтъ ѹбо. плъть отъ дв҃ы волею. чл҃вкъ ꙗвльсѧ. слово и б҃ъ 
сѹгѹбо ѥстьствомь. ѥгоже въскрьсъша. пасхѹ въспоимъ ⁘ х҃а ⁘ 

> *Богородичен*: Седяй присно со Отцем и Духом, прият убо плоть от Девы волею, человек явлься, Слово и Бог 
сугубо естеством. Егоже воскресша Пасху воспоим, Христа.

*пѣ(с). ѳ҃. ірмо(с). что се твоѧ ⁘*

Что се страшъна ѥси. ѹжасьна въистинꙋ таина. ꙗко творьца всѣхъ. нагъ на крьстѣ висить. и ѹмръ на немь. ꙗко 
изволи плътию насъ ради. се ꙗвлѧꙗсѧ въскрьсе. ї пасхѹ подасть веселиꙗ ⁘

> Что се страшна еси, ужасна воистину тайна, яко Творец всех наг на Кресте висит, и умер на нем, яко изволи, 
плотию нас ради, се являяся воскресе и Пасху подаст веселия.

Чъто се дивьнаꙗ си. и неїздреченьна таїна. ꙗко мьртвьцъ рѹшить. адѹ храми ны всѧ. въздвижа мрьтвыꙗ. и 
ѹмьршимъ жизн(ь) даꙗ. сии б҃ъ есть. и пасхꙋ подасть. въ <*л. 198 об.*> скрьсениѧ ⁘ 

> Что се дивная си и неизреченна тайна: яко мертвец рушит аду храми, ны вся воздвижа мертвыя, и умершим 
жизнь дая. Сий Бог есть, и Пасху подасть воскресения. 

Чьто се бж҃ие. и новое въистинѹ. прѣмѣнѥние ꙗко жены придꙋ. на гробъ прьвѣе. ликъ ѹченичъскъ. лишаетьсѧ 
боꙗвъсѧ. да раздрѣшитьсѧ ѥвга. древьнѧ(ѧ) клѧтвы. пасхѹ поюши господьню ⁘

> Что се Божие и новое воистину пременение: яко жены приидоша на гроб первее, лик ученическ лишается, 
боявся, да разрешится Ева древняя клятвы, Пасху поющи Господню.

*б(о)* Вѣньцъ дв҃ьства ꙗвисѧ. прѣкрасьныи благодѣтьми. ꙗко х҃а рожъши. б҃а въскрьсъшааго. събираѥшї 
начально. мюроносичъскыꙗ ѹченица. пасхѹ плещѫща бж҃ию. и исплънѧюща дѣво въспѣвание ⁘

> *Богородичен*: Венец Девства явися прекрасный благодатьми, яко Христа рождши, Бога воскресшаго, 
собираешь начально мироносичския ученица, Пасху плещуща Божию, и исполняюща, Дево, воспевание.


---

Каноны св. Феодора на Светлую седмицу

β᾿. Δεύτε λαοί. άσωμεν άσμα Χριστώ. Δεύτε λαοί άσωμεν άναστάντι Χριστώ. 
γ׳. Φαραώ τά άρματα. Τό σεπτόν και άγιον Πάσχα πανηγυρίζοντες. 
δ᾿. A­ρματα Φαραώ και τήν δύναμιν. Δευθεοπρεπώς έπινίκια λαοί. 
πα᾿. Ώιδην έπινίκιον προσάξωμεν λαοί. Χορούς συστησάμενοι. έν λύρα ψαλμική. 
πβ׳. Βοηθός και σκεπαστής. Τήν λαμπράν και θεαυγή. άναστάσεως ήμέραν. 
βαρ᾿. A­σωμεν τω Κυρίω. τω βυθίσαντι πάσαν τήν δύναμιν. Ἐορταζέτω πάσα. ή ύφήλιος

Св. Иосифа

β׳. Ἐν βυθώ κατέστρωσε· Ἐν κυμβάλοις νύν δαυιτικοίς. 
γ׳. Ό τά ύδατα πάλαι· Ό τήν γήν έφ᾿ ύδάτων. πάλαι κρεμάσας. 
δ᾿. Θαλάσσης τό έρυθραιΤφ ξύλω τήν διά ξύλου, 
πα᾿. "Ιππονκαίάναβάτην Όλος έπιθυμία και όλος γλυκασμός. 
πβ׳. Τμηθείση τμάται· Μωσής έτύπου. πάλαι σου Χριστέ, 
βαρ᾿. Νεύσει σου πρός γεώδη· Ξύλω τήν διά ξύλου, έξαφανίσας κακίαν