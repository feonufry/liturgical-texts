
Триодь, в тот же день. Глас 3-й

Песнь 6-я. 

Ирмос: Глубина страстей воста на мя и буря противных ветров, но, предварив, мя Ты спаси, 
Спасе, и избави от тли, яко спасл еси от зверя пророка.

Досаду и ударение терпиши, распенся, земля же виде и вострясеся, желчи пиеши, Спасе, 
да мне усладиши Собою вкушение еже во Едеме огорчено.

Гвоздми пригвоздися на древе, копием в ребра прободен бысть, тления вкуси, Христе, 
да мне источиши жизнь, и нетление, и свет, Живодавче.

У Пилата Иосиф благообразный прошаше присноживущаго тела и, снем со Креста, 
плащаницею же обвив, Христе, положи благочестно в нове гробе.

Распятся, и оправдася разбойник; вязан бысть и связня избави; мертв бысть хотя, Господи, 
да мертвецем подаси жизнь, и нетление, и свет, Живодавче.

Всю одержай тврь, во гробе затворен бысть волею и в мертвых яко мертв, да мертвецем
подаси живот и адским свет, Живодавче.

Воскресе жизнь всем, смерти державу разорь, и совоскреси нас, славе Своей в небесных
общники ны сотворь, вознесе.

*Троичен:* Троицу во едином существе, Едину в три лица, славословяще присно Единаго Бога,
начало едино, яко света и свет, вернии, поем.

*Богородичен:* Воздою, но пребуду Девою; Чиста, но мати убо есмь, — Богородица вопиет, 
чудо сугубо, Бог истинен и Человек неложен рождейся.

Песнь 7-я.

Ирмос: Прохлаждей пламень пещный и Деву сохрани рождшую Тя, Богородицу: благословен еси, 
Господи, Боже отец наших.

Ят бысть, связан и ударен, биен бысть, хотя, и поруган, терпя вся волею Своею, да избавиши 
мя студных страстей.

Ударен бысть в плещи — не лжу, на Кресте распят бысть — и не таю, и погребен, хотя, — проповедаю 
се, воскресе — и не молчю, Христе, востания Твоего.

Пригвоздися, вознесеся, распятся, прободен бысть, погребен, воскресл еси, воскреси же мертвецы; 
и гроб жизнь источи нам, жизни Сокровище.

Христос воскресл есть — не блудите; испровержеся ад — что таите? Се убо место, сей же и камень 
послушествуета нам, яко воскресе Христос.

Распадеся камение, земля потрясеся, отверзошася гроби, ад же низу видя вопияше: кто Сей есть, 
пригвоздився на Кресте, испущает мервецы?

Аще изгибе (пропал) от гроба, июдеи, — погребальная внутрь како ся видят? Никтоже бо крадет мертва 
и нага; или дадите мертвеца, или поклонитеся Ему.

*Троичен:* В Троице единаго Бога славлю, Отца и Сына и Святаго Духа, едину просту Троицу святую,
Начало безначально, Начало превечно.

*Богородичен:* Боже отец наших, спаси ны, молитвами, Спасе, Богородицы, апостол, мироносиц, 
вернаго Ти разбойника и премудраго Иосифа.

(*Иной:* Яко Дево и Мати, Богородице, притекающая верою Сыну Твоему беды избави милосердием 
Своим, Стено, и Пристанище, и Покрове всем верным)

